<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>西方陀罗尼藏中金刚族阿蜜哩多军吒利法序</p>
<p>慈觉大师圆仁入唐新求圣教目录。有阿蜜哩多军荼利法一卷。惜密部经轨中逸而不传。安然八家秘录。以此法为最澄圆仁二家之请来。然最澄实不请来之故。越州录所记。有军荼利菩萨法。无阿蜜哩多军荼利法。而秘录却不举菩萨法。安然之意虽在同视两者也不待言。奈何其名已殊。按军荼利菩萨法者。盖最澄所传四种杂曼荼罗仪轨之一。即不外于陀罗尼集经卷第八所收金刚阿蜜哩多军荼利菩萨自在神力咒印品耳。恐非圆仁所谓阿蜜哩多军荼利法也。爰田中青山伯。眼高识远。深爱古写经。鉴藏之富甲于天下。牙签缃帙插架百轴。悉是和铜天平乃至隋唐宝迹。无一不稀世之珍。予幸辱知。尝得其许。发厨阅之。偶见一卷。题云西方陀罗尼藏中金刚族阿蜜哩多军吒利法。吒字即荼之讹。内题正书军荼利法。薄麻纸赤漆轴无褾无带。虽少装潢之美。古香却可掬。首尾完具。通卷无一字蠹蚀不可读者。笔致点画纯然唐代之结体也。于是千载古逸经典一朝无端得值遇。惊喜不能支。展舒至卷末。有跋云。时以大唐长庆元年十二月三十日于青龙东塔院比丘海云写记奉阿阇梨教以记他时并勘毕。跋与经文书法全同。宇不甚巧。整而却有生气。乃知海云自笔本。非寻常经生之所写。不觉合掌瞻礼。有面接古德之想。海云比丘者。与东塔院义真玄法寺法全等同为青龙寺义操之弟子。大和八年在净住寺着两部相承传法次第记。密教师资血脉最足的据。圆仁书写请来以传我国。今由是考之。此卷识语中所谓阿阇梨者指义操也。无疑而海云自称梵字传教沙门。其通晓悉昙不难想见矣。惟长庆之初尚侍师居青龙寺。义操诵出梵文。海云笔受。译此经以置于东塔院。跋文殆可征焉。开元贞元释教录共不载之者。其为后出耳。而更熟观此卷。有误脱有衍字。润文不雅。章段不整。梵音之用字乱杂无定例。咒文不注语句之数。是固记者不长于文学之所致。虽复不得已。其为未经再治者明矣。非翻译原本而何哉。圆仁以开成五年至长安。留六年。访青龙寺东塔院见诸曼荼罗。令博士王惠摸两部画帧。书写经疏。设供养入。敕置本命灌顶道场。受胎藏及苏悉地大法于义真。义真给以帧绢。又至玄法寺重受胎法于法全。法全付以胎藏及别尊仪轨各三卷。更就青龙寺南天竺三藏宝月学悉昙。事皆详于入唐求法巡礼行记。因想海云虽先移于净住寺。且恐已去世。以义真法全与之同门故。当时此本尚在东塔院。若玄法寺未曾流布于世。圆仁独得之于其师而赍归。他家不传固其处矣。果然则此卷。又为请来原本。真是三绝之至宝。其贵岂啻拱璧而已哉。若不幸微此卷阿蜜哩多军荼利法或永泯灭了。彼土早既逸之。其终不入藏亦宜矣。青山伯语予曰。此经出自石山。顾圆仁请来后不久。出睿岳入石山寺。台密本所为失其传。而淳祐以后石山无硕学之出。终束于高阁不复行于世。阿娑缚抄等无所见何足怪哉。觉禅抄唯举其名而不引其文。东密明匠亦似不传之。通诵一遍。即知其属胎藏系统为杂部密经之一。气味极类陀罗尼集等经。原梵本述作之年代降于集经盖不太远。对较之于尔余军荼利诸法。此经最为广博。坛法之精。成就法之繁。虽集经不敢及之。印咒亦最富赡。可谓军荼利别尊法发展增备之极。密藏中不可阙者矣。呜呼物亦有遇不遇。犹如人间。纵令久隐没。幸免劫灰。留迹于百代之后。得失果孰乎。颇不能无所感。因请借之。孜孜旬日。手写一本。以待镂梓传世之缘。今兹三月。鸥外森博士萱堂长逝。博士至孝。卜其尽七日忌。欲印佛典珍籍颁之戚友以资冥福。托予以采择校刊之事。乃出于箧底而进之施。再校加头注作目次。又用意正段落提头。异画别字多改正字。以付排印令法久住云。尔于时大正丙辰佛诞日密乘末资大村西崖记于无记盦南窗之下</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>