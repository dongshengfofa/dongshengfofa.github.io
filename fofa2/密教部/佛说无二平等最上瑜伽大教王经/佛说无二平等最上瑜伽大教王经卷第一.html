<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说无二平等最上瑜伽大教王经卷第一</p>
<p>　　　　西天译经三藏朝奉大夫试光禄卿传法大师赐紫臣施护奉　诏译</p>
<p>　　无二平等最胜大仪轨王影像分第一</p>
<p>如是我闻。一时世尊。在他化自在天宫。与九十九须弥山量微尘数菩萨摩诃萨众俱。此诸菩萨一一皆是金刚萨埵金刚眷属。其名曰金刚手菩萨摩诃萨。普贤菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。起平等心转法轮菩萨摩诃萨。虚空出生菩萨摩诃萨。破诸魔菩萨摩诃萨。如是等大菩萨摩诃萨而为上首。时彼天宫由诸如来威神加持。具足种种最胜严饰。幢幡伞盖殊妙珍宝。悬铃珠璎交络垂布。大摩尼宝出现光明。有种种色广大照耀。犹如月轮清净圆满。而佛世尊常所安住。一切如来金刚加持三昧正智。受一切如来金刚灌顶。顶戴宝冠处三界法王位。证一切如来一切智智相应自在。圆满一切如来平等印契。成就一切如来最胜事业。安住大悲大毗卢遮那如来。常住三世平等金刚身语心业。尽诸有情界。能满一切愿。为一切如来共所称赞。受一切如来劝请说法</p>
<p>复有殑伽沙数等诸佛如来。从十方界来集此会。犹如胡麻满阎浮提。是诸如来各于彼彼佛刹。亦常说此无二平等秘密法门</p>
<p>尔时金刚手大执金刚者。安住一切如来心。修习一切如来行。随一切如来身所行。顺一切如来心所作。如是总摄本部相应依本法住。于此会中隐身不现。是时十方所集一切如来。既于会中不见金刚手菩萨。即时异口同音说伽陀曰</p>
<p>　大哉金刚手　　如我等父母</p>
<p>　不现此会中　　大士今何往　</p>
<p>彼诸如来作是说已。各各于其大金刚宝加持法中。默然而住</p>
<p>尔时金刚手大执金刚者。即从一切如来五处而出。以自身相现大毗卢遮那佛相。复从一切如来心。现大月曼拏罗。有百千种圆光照耀。如是现已。复从一切如来心。现大日曼拏罗。量广无数百千世界。还复本身。于其中间安详而坐</p>
<p>尔时所集一切如来。即时各各向金刚手菩萨。合掌顶礼劝请说法。说伽陀曰</p>
<p>　善哉金刚最上法　　善哉金刚清净眼</p>
<p>　善哉金刚最胜智　　普摄诸佛一切智</p>
<p>　我等劝请金刚手　　普为诸佛作利乐</p>
<p>　宣说自他智所生　　最上大乘秘密法　</p>
<p>尔时金刚手大执金刚者。白诸如来言。诸佛如来不应劝请。令我宣说秘密法门。诸如来言何因缘故而汝不说。金刚手言诸佛当知。今此大会诸菩萨摩诃萨众中。或有闻说如是大乘第一义谛秘密法已。乃有多种破坏等相。诸如来言。我等各以神力加持会众。复令悉成大金刚众。汝今但当施作佛事</p>
<p>尔时金刚手大执金刚者。熙怡微笑瞻仰诸佛。赞诸佛言善哉善哉。即入一切如来大轮光明普照一切如来心三摩地。从是三摩地出已。于其四方现四大日曼拏罗。东方名持无尽色大日曼拏罗。南方名如意宝金刚大日曼拏罗。西方名无量金刚大日曼拏罗。北方名不空三昧金刚大日曼拏罗。如是现已。乃为一切如来一切菩萨众会。宣说无二平等最胜大仪轨王秘密法门。其所宣说与一切菩萨如理相应。令一切菩萨成就一切如来最胜功德神通事业。普遍众会。乃至尽十方界一切佛菩萨如理而住。譬如虚空光明遍照三千大千世界。所有一切日轮光明。随量而照亦悉周遍。所有一切如来光明金刚手菩萨光明亦复如是。光光混融平等照耀。如实观者如理而住</p>
<p>尔时一切如来。即以一切如来普贤出生供养云海。供养金刚手菩萨。作供养已。彼诸如来默然而住</p>
<p>尔时金刚手大执金刚者。即入观照一切菩萨心智部出生一切如来最上秘密破诸暗因自三摩地。从是三摩地出己。宣说智部三摩地法门</p>
<p>　当住禅定心　　观清净乳海</p>
<p>　中有大莲华　　如水精月光</p>
<p>　观自心种子　　与自法相应</p>
<p>　由是观想成　　自心曼拏罗</p>
<p>　而此曼拏罗　　纵广一肘量</p>
<p>　四方及四隅　　四宝胜庄严</p>
<p>　依法而想成　　住心不散乱</p>
<p>　周匝有光明　　炽盛普照耀</p>
<p>　彼中依法仪　　观自身清净</p>
<p>　离我等分别　　即想成佛身</p>
<p>　如是观想已　　成就曼拏罗</p>
<p>　次依智部仪　　大明如是称　</p>
<p>唵(引一句)萨哩嚩(二合)怛他(引)誐多(二)倪也(二合引)那莎婆(引)嚩(引)怛摩(二合)酤(引)[亢*欠](呼郎切三)</p>
<p>　大明所用印　　并依智部仪</p>
<p>　而此大明力　　能灭一切罪</p>
<p>　观想有百千　　无垢最上光</p>
<p>　复依智部仪　　观想明王等</p>
<p>　微妙白净光　　依法想安布</p>
<p>　所作依此说　　异此非观想　</p>
<p>此名一切如来金刚灌顶法门</p>
<p>　住自心坚固　　出相应光明</p>
<p>　观想佛影像　　及金刚手相</p>
<p>　诸求悉地者　　依金刚手法</p>
<p>　彼依法相应　　悉地不难得</p>
<p>　若依此法者　　如理而观想</p>
<p>　自影像不动　　即成金刚手</p>
<p>　诸有知法者　　依法而观想</p>
<p>　乃至彼虚空　　亦无过越罪</p>
<p>　佛相与自相　　同一相应相</p>
<p>　彼定心相应　　诸所作成就</p>
<p>　自影像佛相　　智者五处观</p>
<p>　依相应法门　　想金刚萨埵　</p>
<p>此名一切如来主法门</p>
<p>　想自心大明　　出焰鬘部光</p>
<p>　中现金刚杵　　摧破一切恶</p>
<p>　自心心所作　　想成菩提心</p>
<p>　出现五光明　　供养一切佛　</p>
<p>此复名一切如来主法门</p>
<p>　观五曼拏罗　　周匝焰光明</p>
<p>　普遍佛影像　　想大明成就</p>
<p>　定心观自身　　离取相分别</p>
<p>　谛想自影像　　等诸佛无异</p>
<p>　自心菩提心　　想相应出生</p>
<p>　金刚手庄严　　出生诸仪法</p>
<p>　若住相应观　　观金刚手者</p>
<p>　但当依法仪　　想诸佛影像</p>
<p>　欲观佛影像　　当谛观文字</p>
<p>　观文字真实　　即见佛影像</p>
<p>　然于文字中　　观影像离相</p>
<p>　若如是观时　　成相应观想</p>
<p>　先住心一处　　想日曼拏罗</p>
<p>　观自身清净　　在曼拏罗中</p>
<p>　次想遍虚空　　普现曼拏罗</p>
<p>　依法如是观　　即观想成就</p>
<p>　彼日曼拏罗　　若观想相应</p>
<p>　即彼金刚手　　观想而成就</p>
<p>　若彼金刚手　　依法相应者</p>
<p>　即诸佛影像　　观想得相应</p>
<p>　又日曼拏罗　　若观想相应</p>
<p>　四印曼拏罗　　亦观想成就</p>
<p>　若住心一处　　或复遍世界</p>
<p>　乃至尽虚空　　依法无过越</p>
<p>　四印曼拏罗　　即观想相应</p>
<p>　彼日曼拏罗　　观想亦成就</p>
<p>　若日曼拏罗　　观想相应者</p>
<p>　即诸佛影像　　观想亦相应</p>
<p>　由如是依法　　观诸佛影像</p>
<p>　亦如是观想　　四印曼拏罗</p>
<p>　若如是相应　　四印曼拏罗</p>
<p>　即如是观想　　彼诸佛影像　</p>
<p>此名金刚手菩萨法王法门</p>
<p>　观一切仪轨　　想莲华相应</p>
<p>　摄观想等法　　异此非相应</p>
<p>　当观想自身　　善住坚固心</p>
<p>　从菩提心生　　想现佛影像</p>
<p>　此最上秘密　　金刚寂静教</p>
<p>　大利智慧光　　平等而照耀</p>
<p>　若依法观想　　能满一切愿</p>
<p>　想金刚萨埵　　是名金刚法　</p>
<p>此名普贤持金刚法门</p>
<p>尔时普贤菩萨摩诃萨。观察众会。即雨一切菩萨供养云海。满虚空界。供养金刚手大执金刚者。作供养已。又复至诚顶礼归命依法而住</p>
<p>尔时所集一切如来。复于会中雨一切如来供养云海。供养普贤菩萨摩诃萨。作供养已。从金刚菩提心。出现照一切如来相圆满光明。普遍照耀。是时普贤菩萨摩诃萨即现自影像光明。其光名为一切如来坚固用智部破暗因。于是光中隐自身相。现毗卢遮那佛相。即说一切如来三昧真实智部三摩地法门</p>
<p>　知法者了知　　彼一切所作</p>
<p>　禅定相应相　　真实清净法</p>
<p>　想日曼拏罗　　最上千肘量</p>
<p>　内有月轮坛　　中观想嚩字</p>
<p>　字周匝复观　　四方曼拏罗</p>
<p>　纵广一尺量　　有种种色光</p>
<p>　彼焰光普遍　　想诸佛影像</p>
<p>　四方及四隅　　各观想唵字</p>
<p>　彼字一一现　　种种微妙色</p>
<p>　次当依法仪　　于曼拏罗中</p>
<p>　如理而谛想　　毗卢遮那佛</p>
<p>　及曼拏罗中　　所有诸贤圣</p>
<p>　日曼拏罗中　　想月曼拏罗</p>
<p>　中复想自身　　大喜乐法生</p>
<p>　从微妙心现　　净月曼拏罗</p>
<p>　大明文字相　　复想于心现</p>
<p>　次当想唵字　　普遍焰光明</p>
<p>　从是光明中　　出生诸仪轨</p>
<p>　然想佛影像　　及诸贤圣相</p>
<p>　彼即成观想　　四印曼拏罗</p>
<p>　自身诸所作　　皆诸佛法生</p>
<p>　五钴金刚杵　　依法想于心</p>
<p>　四印曼拏罗　　大明想于额</p>
<p>　即想成佛相　　周匝焰光明</p>
<p>　想过此世界　　复入别刹中</p>
<p>　观想一肘量　　妙月曼拏罗</p>
<p>　中观想自身　　金刚萨埵生　</p>
<p>此名普贤智部最胜三摩地法门</p>
<p>　当依法观想　　日轮曼拏罗</p>
<p>　想自身清净　　现曼拏罗中</p>
<p>　次于其四隅　　想毗卢遮那</p>
<p>　后复想自身　　成金刚萨埵　</p>
<p>此名金刚萨埵法门</p>
<p>　复次当依法　　分别十六尊</p>
<p>　作四分观想　　各依位而住</p>
<p>　自余诸贤圣　　各想心大明　</p>
<p>此名持金刚法门</p>
<p>　复次当依法　　观想于自身</p>
<p>　有微妙吽字　　左旋而住心</p>
<p>　出现光明相　　能破诸魔恶　</p>
<p>此复名一切如来主法门</p>
<p>　复想刹那中　　出生诸贤圣</p>
<p>　现影像光明　　普遍而照耀</p>
<p>　诸有文字相　　其量广无边</p>
<p>　想依法相应　　成金刚影像</p>
<p>　是中诸文字　　出生大明句</p>
<p>　此无数大明　　成就一切法</p>
<p>　从额至脐轮　　观想大明字</p>
<p>　此观想相应　　一切观无异　</p>
<p>　　无二平等最胜大仪轨王智部三摩地分第二</p>
<p>复次伽陀曰</p>
<p>　次想白色大莲华　　量如车轮妙清净</p>
<p>　中有日轮曼拏罗　　依法相应而观想</p>
<p>　复想自身于中现　　羯磨金刚所出生</p>
<p>　即成羯磨金刚身　　金刚萨埵等无异　</p>
<p>此名金刚萨埵法门</p>
<p>　当观清净大乳海　　自身想现乳海中</p>
<p>　智观自身即佛身　　故现佛身满空界</p>
<p>　又观清净大乳海　　有种种色妙光明</p>
<p>　月曼拏罗现其中　　于中复想日轮相</p>
<p>　次观自身即佛身　　相应出生诸仪法</p>
<p>　由想自身遍一切　　周广一切世界量</p>
<p>　又想大海于心现　　日曼拏罗在海中</p>
<p>　依法观想诸佛相　　周匝光明轮围绕</p>
<p>　彼光明中现文字　　周广一切世界量</p>
<p>　吠泥邪等所作用　　依法相应而观想</p>
<p>　复次依法而观想　　月曼拏罗一肘量</p>
<p>　于中出现金刚剑　　能作世间成就法</p>
<p>　次想焰光白莲华　　表示菩提心庄严</p>
<p>　中想本部贤圣相　　左右安布踰始多</p>
<p>　如是依法而摄受　　自金刚法皆成就</p>
<p>　普遍一切世界中　　如是供养一切佛　</p>
<p>此名普贤秘密法门</p>
<p>　又想日轮曼拏罗　　其量等一多罗树</p>
<p>　中想渐略大明字　　乃至一切相应生</p>
<p>　坚固安住自影像　　然当观想贤圣等</p>
<p>　心大明字各安已　　普用供养一切佛</p>
<p>　次想四印曼拏罗　　量各等七多罗树</p>
<p>　曼拏罗中诸贤圣　　各想心明字安布　</p>
<p>此名金刚三昧法门</p>
<p>　次当观想曼拏罗　　其量等一俱卢舍</p>
<p>　中想自身成佛身　　及彼佛眼菩萨等</p>
<p>　一切皆从自心想　　大智所观而成就</p>
<p>　彼心如是得相应　　即成大士相应观</p>
<p>　又想自心曼拏罗　　量复等一俱卢舍</p>
<p>　观自影像无所生　　乃至虚空无过越</p>
<p>　自相应门坚固住　　观想于佛即相应</p>
<p>　佛相应门坚固住　　佛佛观想即相应</p>
<p>　观想相应菩提心　　其量广大遍一切</p>
<p>　一切贤圣从是生　　依法观想大明字</p>
<p>　观想相应妙莲华　　其量广一多罗树</p>
<p>　自心安住而不动　　想成自心曼拏罗</p>
<p>　又想自心曼拏罗　　其量广一多罗树</p>
<p>　想自影像现其中　　一切所作善坚固</p>
<p>　又想焰鬘白净光　　五六依次而观想</p>
<p>　想自影像处其中　　左右踰始多安布</p>
<p>　广大光明依法现　　自心白等余七色</p>
<p>　如是光明遍虚空　　于中想现诸佛相</p>
<p>　想自影像遍虚空　　一切皆从自心现</p>
<p>　自身佛身本相应　　一切相等依法用</p>
<p>　次当观想诸菩萨　　周匝遍满虚空界</p>
<p>　自相如理而相应　　诸佛菩萨同观想</p>
<p>　依法想召诸贤圣　　安住虚空曼拏罗</p>
<p>　自相真实理相应　　即成菩提心观想</p>
<p>　大明文字等相应　　如实观彼文字相</p>
<p>　从菩提心所出生　　炽盛光明而严饰</p>
<p>　从光出现诸仪法　　自影像与诸佛等</p>
<p>　自他影像悉相应　　焰鬘光明等照耀</p>
<p>　次想依法而出现　　佛眼菩萨等贤圣</p>
<p>　以彼彼心大明字　　月曼拏罗中安布</p>
<p>　金刚萨埵真实相　　遍入微妙光明中　</p>
<p>此名持金刚法门</p>
<p>　又想金刚萨埵生　　自心影像曼拏罗</p>
<p>　是相如理观相应　　异此而观非成就</p>
<p>　又想金刚萨埵生　　日轮曼拏罗中现</p>
<p>　金刚钩索等诸相　　摄受弟子入坛场</p>
<p>　又想金刚萨埵生　　一切法从自心现</p>
<p>　以文字等假施设　　是故堕于文字数</p>
<p>　持诵乃至所作事　　一一住于禅定心</p>
<p>　若如是修即成就　　彼持明者名最胜　</p>
<p>此名一切如来三昧法门</p>
<p>　从自影像而出生　　本部法中谛观想</p>
<p>　由想自心依法住　　一切魔怨皆破散</p>
<p>　此中如是求悉地　　诸观想等依仪轨</p>
<p>　日轮曼拏罗相应　　观想现诸明王相</p>
<p>　焰鬘部中所现光　　皆当观想忿怒相</p>
<p>　彼所说相依法仪　　是名决定真实语</p>
<p>　应当如是如理观　　异此而观非成就　</p>
<p>此名一切如来普贤法门</p>
<p>　想自影像曼拏罗　　中有炽盛大光明</p>
<p>　其光广照诸世界　　皆从真实智心现</p>
<p>　自身复现莲华中　　清净光明所照耀</p>
<p>　是身虽现有相身　　自性平等而无著</p>
<p>　依法观想心文字　　是即金刚萨埵相</p>
<p>　金刚萨埵相平等　　是即观想诸佛相</p>
<p>　了知大明教出生　　当获一切悉地法</p>
<p>　是故大明最尊胜　　离大明教无有上　</p>
<p>此名一切如来坚固勇猛法门</p>
<p>　当想日轮曼拏罗　　中现毗卢遮那佛</p>
<p>　思念彼佛心大明　　彼明成就一切法</p>
<p>　从此大明复出生　　希有最上秘密仪</p>
<p>　一切从心如理现　　犹月清净而照耀</p>
<p>　复想从自影像生　　金刚剑等成就相</p>
<p>　而彼出生依法仪　　想现广大光明聚</p>
<p>　具种种色甚微妙　　普照世界无边量　</p>
<p>此名一切如来三昧眼法门</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>