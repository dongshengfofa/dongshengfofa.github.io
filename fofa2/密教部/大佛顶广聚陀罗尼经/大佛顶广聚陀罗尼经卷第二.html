<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大佛顶广聚陀罗尼经卷第二</p>
<p>　　大佛顶无畏广聚如来佛顶得见咒师普薰灭罪品第四</p>
<p>尔时咒大师。若行若坐。所遇众生。若卵生若湿生。若化生等蠢动之类。若闻咒师语声。若见其身。若影所触。若得其语。若至咒师所诵咒处。是诸众生即得不退转。当得阿耨多罗三藐三菩提。复得无垢。罪障消灭。三命终之后。生极乐世界。莲华化生。常忆宿命。尔时大师色声形影难可得闻。亦难得说。云何难得。是七宝塔中十二亿百千如来秘蜜心藏故。及诸佛说受。是咒师即是如来身退转位身。登十地证无上上正等菩提。是咒师身犹如宝塔等无有别。有此力故是以难得</p>
<p>尔时如上等佛顶功德灵验读诵受持力故即得。大师得此身已。一切金刚不能侵娆。咒咒余神天龙夜叉。罗刹毗那夜迦。及魔波旬部多毗舍。及诸饿鬼人非人等。水火风雨雷电霹雳诸杂毒等。亦不为害。刀兵孤魍魉恶咒邪魔。国土坏乱禁闭系缚孤独他卿。天时亢旱。若雨多苗稼不熟。旷野险难。师子虎狼诸杂禽兽能为害者。及诸盗贼时气癫痫虐病。一日二日乃至一月。诸邪伎术厌蛊妭惑蛇蝎蛛蜈蚣一切诸毒等。如上所说皆不为害。是以难见。一切灾怪。亢旱水风毒。及一切众病。皆不为害。是以难闻。丁疮病癫癞痈肿寒热。一切众病。及诸毒药等。诵此陀罗尼二十一遍。皆得消除。是以难说</p>
<p>若有人每日受持读诵此佛顶陀罗尼者。令寿百年延至二百。福德端正。当生极乐国土。所生不忘。常忆宿命。无有退转。与佛同寿。得大快乐。住佛国土</p>
<p>复次说。咒师若欲成就种种故。香汤澡洗清净着新净衣。于舍利骨塔前安置佛像。面向西。白月八日起首。至白月十五日。诵满八千遍。以其咒师现自身出光明。佛顶上放三道光。绕佛三匝。于顶上犹伞盖。住虚空中。当佛顶上。于其光中出大人相。善声赞咒师言。善哉善哉。愿汝得无畏佛顶莲华广聚一切如来心秘密藏大师子王曼荼罗大印跋吒罗等。愿汝成就此等咒法。佛即舒左手摩咒师顶上。如来如是赞咒师言。汝今得出生老病死苦。是我之子。能作善根福德。大事成就。复言。汝求何愿。欲作何事。今当受取于三世中欲得何事果。汝今何愿便乞现世如执金刚。即得成就大力。颜貌色相一如金刚。所欲作事皆得随意</p>
<p>若欲成就如来秘密心坛族并即随现如自己眼</p>
<p>复次乞过去世愿。若欲受过去如来大人色相。光明出现。如来顶大人之相光围绕身三匝。入咒师顶。既入顶已即变成莲华藏。从有漏身入无漏身。具足圆满三十二相八十种好。种种庄严清净之身。放大光明住虚空中。在九十二俱胝那庾多百千亿万诸天顶上。游行自在。普恒河沙九十九俱胝那庾多百千万亿佛国土。于诸佛门自然开辟。游行观视皆无障碍。乃至非相非非相天现大神变。于菩萨众中转大法轮。此即过去之愿法</p>
<p>复次若欲入阿修罗宫门及诸余宫。咒师即须香汤洗浴。着新净衣。手执金刚及把数珠。烧安悉香。诵此佛顶陀罗尼一千遍。烧香香烟不绝。即咒金刚白芥子香烟上度之千八遍。由打阿修罗宫。打三遍已。复将金刚杵三遍心中忆念陀罗尼打已。锁皆碎关鐱随落自然开辟。一切神门亦皆自开。于诸宫中皆大震动。诸神等并皆惶怖。共心无力。总于善眼大轮中隐身不现。时持咒人执白芥子处处散之。散已说一切恶鬼魔所在宫中及大水中者。皆走远避百由旬外。莫知边际。其道寂净。便即入宫已。觉其暗求莫令明</p>
<p>　　大佛顶无畏宝广聚如来顶眼药方一切光明品第五</p>
<p>莲华子。莲华。莲华鬘。莲华丝。龙恼香。牛黄。龙华(如师子口音)莲华。郁金香。莲华乳。以上药等分细捣作末。取赤牛乳取日好时和作丸。梧桐子以阴干之。即洗浴清净着新净衣。取药至道场中。以佛顶咒咒之一千八遍。咒已即取好时好日研药。取牛乳汁和研药。取牛乳汁和研。此药点咒师额上。点药已照曜光明如日初出。至于洗以来。一切地狱黑暗之处皆得光明。其咒师试已即入宫门。于中路逢一童女向前迎。其童女极以童女极以端正。具足圆满相好。种种庄严其身。叹不能尽。手执莲华。作微妙声歌赞叹。渐近咒师。口云大师。大师摄心默然不语。其童女手执持一宝奉上咒师。咒师不受。又将莲华与。亦复不受。口云尔许无情。女即避道。咒师前行至第二门。女亦随。后见五老妇人。极以丑陋。手持璎珞来上。咒师见是老人心不畏惧。受取璎珞默然不语。将此璎珞顶戴付与童女。时老人见取璎珞默然不语。受与童女言。不可思议入本阿修罗大宫。咒师闻此语。便即前入遂见金门。其门内有大水流。其水岸边有师子王。咒师取三丸药。咒三遍打之。其师子嗔怒咾吼振动阿修罗宫。咒师心无怕悕师子之难。咒师复见水难作治之。取咒白芥子三回散其水中。其水断流。水师左手把其童女。右手执师子鬃。过津难已。其水还合。咒师默然不语。即见三道不知所至。即便思惟生三种智作三种分别。左手童女者是师子恶毒左右并不堪行。当取中道便即前行更无疑惑。佛子寻东道而去。童女随咒师。后欲别咒师。遂即大唤振动天地。咒师心无怕惧。默然不语。前行须臾逢七宝门。有种种窗。楼阁面有四门。于其门外并钩栏蜀柱及诸窗牖。种种七宝铃铎庄严。于门内有种种七宝莲华庄严微妙。第一乳池。第二旃檀香水池。第三中心甘露池。其池当色盈满。咒师来近池边。师子天女并置一处。咒师以手触甘露池。既甘触露池既触池已。已即寿百千大劫。头变为螺髻。绀青色身若真金。有九千九转轮王。于余百千万亿。咒师中为最胜。三升七宝莲华座。常乐师子。一弹指间行百千由旬。于中往来时。彼童女以咒力故。得同法轮王。游行自在。于香水洗浴清净。来触乳池出。入阿修罗宫。中有瞻部迦树。取树脂汁食已。更不饮食。得漏尽上升七宝高坐已。诸天为送既井带。以于虚空中复有七宝大轮来。轮既下以复有善眼大轮到。其取轮既到。以一切怨敌皆悉远避。一切诸天善神悉皆拥护。一切天女亦皆拥护。一弹指间往至西方极乐国土。安隐快乐。三十三天王。阿迦腻吒天。日月星辰大师所往。我亦如是得大自在。及阿迦瑟腻吒天共相娱乐。还归本所</p>
<p>复次若欲得下于阎浮提者。即向东行。有一水。水中有树。名瞻部迦。其树下有甘露水。甘水甜如密味。当取是随其多少饮之。闭目思惟意念之处开目即至。若将是水所点之物。木石等皆变为阎浮檀金</p>
<p>又法若不能至彼池边时。即前彼抱彼童女。把手口云娘子。即与童女相随所忆之处</p>
<p>复次咒师门此语已。即前执童女两奶令乳汁出。便将研前丸药点于额上。既点额已。即便腾空。游行无碍。即得天轮圣王之身</p>
<p>又法若欲见一切伏藏。不问大小。将药点于眼上。既点药已。便见点心上。身隐不现。一切夜叉罗刹毗舍步多等门皆自开辟。罗刹步等鬼便作使者令其驱使。若涂足掌。行百千里不觉疲乏。若点膝上。一切龙宫自然开辟。水皆涸竭。一切龙王及其眷属悉奉迎礼拜。愿为奴仆使者。期雨止雨皆得自在。暴风霜雹止放自在。若涂两手。折诸恶鬼门。诸鬼等嗥声大唤逃迸他方。莫知边际。若涂自身。力如十大龙王</p>
<p>若涂右手打罗闇门。自然开辟。罗等及其眷属并皆奉迎礼拜。为作奴婢使者</p>
<p>若涂头者。一切众生顶戴供养。安稳快乐。财物无数</p>
<p>　　大佛顶无畏广聚如来佛顶延年药法品第六</p>
<p>牛乳。牛苏。天门冬。取前药相和为丸。每日服三丸。至七日以来。如常寿命复加百年。若服一周年。如前七日。寿命服加千倍。身力如大龙王。少年如十岁小儿。头有螺髻发绀青色。其身柔软如兜罗绵。永一切众病听明智惠犹如大海。又法以苏饮下前药。七日令得大聪明。一日诵得千。所诵之者更不忘失</p>
<p>若二七日服。声如紧那罗。读诵之音如紧那罗歌咏之声。一经于耳所闻不忘</p>
<p>若三七日服之。如那罗延身等无异。若服一月者。即得隐形。一切夜叉罗刹部多等。一切鬼神皆悉自开。所欲游行入处。皆无障碍。一切伏藏门皆悉自开出现</p>
<p>若服一年者。戒根清净为五仙尊。种种变现乘空而行。寿命千年。于虚空中作转轮圣王。于阎浮及中道之中游行最胜</p>
<p>若命欲终时服之七日。更延百年之命</p>
<p>若已终者内药口中即却活。若所用之处皆得成就</p>
<p>　　大佛顶无畏宝广聚如来佛顶眼药品第七</p>
<p>尔时世尊赞叹眼药力故即说偈言</p>
<p>　一切成就法最胜　　所作无疑定成就</p>
<p>　一切众罪皆消灭　　一切所行皆最胜</p>
<p>　天龙诸鬼及人间　　所说如上胜功德</p>
<p>　皆由咒力及眼药　　威德显现无过上　</p>
<p>苏味罗。安舍那。海水沫。雄黄。两种黄。姜。牛黄。青莲华。郁金花。豆[卄/(冗-几+(豆*殳))]子。石密。右上件药等分细茑为末细。罗罗之和石密为散。于赤铜器中盛。咒师着新净衣。即将此至佛前。诵咒满八千遍。即得成就</p>
<p>欲使此药之时。先须佛前诵咒一百遍。点此药眼中。即便隐形众中最胜。即得十二千。咒师随后三阡由旬内。诸物事等。天龙药叉乾闼婆罗刹等不动脚足。并皆路现而见明了。一切诸神宫并诸伏藏山河诸城郭围林变化事等。由如掌中观庵魔摩勒果。于夜分中所见诸物。逾于昼日。见过去未来现在诸事。犹如掌中视琉璃宝。一切咒王及海中诸宝悉得见。游行入海如己舍宅。从海出已。种种七宝楼阁入诸山窟黑暗之处。如日光明皆能得见。点眼药已更无暗处。若常着此药即成净眼</p>
<p>若患眼二十四种病风翳暗暯赤等皆得除愈。尔时世尊即说偈言</p>
<p>　一切眼闇皆清净　　目净修广若青莲</p>
<p>　眼中所见诸众生　　降伏受乐随劝喜</p>
<p>　比丘净行及四众　　若男若女及王妃</p>
<p>　若眼曾睹皆欢喜　　如上功能诸变现</p>
<p>　皆由佛顶及眼药　　道引成辨诸功德　</p>
<p>　　大佛顶无畏宝广聚如来佛顶相命咒师自证品第八</p>
<p>尔时世尊告咒师言。若欲成就。先须澡浴清净着新净衣。于七宝舍利塔前诵百千遍。欲作法时。如前洗浴。烧白檀香。一日一夜不食。诵八千遍。如来放光照室。便于座上动身空中而住。其咒师两膊出光。如来空中叹咒师言。善哉善哉。我今与汝成就此莲华佛顶如来心。汝今受此法已。时咒师欢喜礼拜顶戴如来足。其咒师即得无垢行三昧。住于虚空。见十方诸佛菩萨。及见一切佛国土。游行自在。面见毗卢遮那如来。一切恶鬼神诸摩毗那夜迦等无量无边皆悉得见。即于天中作咒师王。顶有螺髻。寿命百劫。此名现世成就</p>
<p>又法若欲成就妙吉祥天女。绢上画种种七宝庄严及诸色等。勿用胶水。画得像已咒师洗浴着新净衣。在闲静处。立小方坛。于像前烧栴檀香。然后咒师三日三夜不食。于天像前结跏趺坐。诵咒满十千遍。其像即动放大光明。咒师见已踊跃欢喜。即于坛中赞咒师言。善哉善哉。汝须何愿复愿何物欲作何事。汝所求愿我今与汝。其咒师即乞言。我今极大贫困。功德天言。所须宝物钱财。汝今收取莫令乏少。所作功德布施及供养诸佛菩萨。今梵天等及比丘比丘尼。神仙鬼等并诸乞人一切须者。随意所用无有障碍。我身常在汝室寸步不离。每日布施百千恒河沙宝。日坛千倍。如是者转转至无数劫。如是财物渐转多无有穷尽。咒师得愿恭敬欢喜修行</p>
<p>求见金刚法。又法若欲求见金刚。其咒师须净洗浴清净着净衣。复作一香檀种种庄严道场。取金刚像安置其中。散花烧安悉香。种种饮食果子乳酪等。于其像前供养。稻谷花及白芥子。金银铜等器盛之置于坛中。其咒师唯食三白食。除水余并不得食之。从白月八日起首。于金刚前。每日诵一千二百遍。一日三时诵咒。于中不得简断。至十五日。于十五日夜。数满八千遍。以其坛中金刚即动身。其不惊怕亦不恐怖。须馺馺诵咒。其金刚从坛中起立。不须怪之。勿须恐怖。即须大声诵咒。取前饮食花果。烧安悉香。烟莫绝。供养金刚。金刚踊跃欢喜起立赞咒师言。善哉善哉。汝佛顶如来许可法愿汝即得成就。所求事者皆悉称心。所须愿我皆与汝。汝今即说若欲腾空及乘仙隐形。欲居净土。若欲得伏藏。若入阿修罗宫大水山河海树木丛林入地窟中。若入隐处入深草芦荻及诸王宫。若入不思议奇异之处。若入国城村坊等有福禄处。若欲得入五谷熟处。及钱财金银琉璃车渠马瑙珊瑚虎珀真珠摩尼等宝。若求金银琉璃七宝等方。若求医药咒术等方。求曷罗阇大臣宰相一切尊贵等。求作夜叉罗刹鸠盘荼布单那等王。一切如上所求者。今并与汝。即时无碍。所用去处皆得通达成就。咒师受已供养礼拜欢喜修行</p>
<p>又法若有贫贱罪业病痛之狐魅者。厌蛊饿鬼魍魉饥寒穷鬼囚厄恶魔等业鬼。其咒师香汤洗浴。着新净衣。于舍利塔前。作一四方香水坛。其坛种种庄严。于十五日起首。一日一夜种种花果等供养。于佛前烧三种香。坛香薰陆香安悉香。置于坛中烧香散花。手执金刚拔折罗。然后于坛前结跏趺坐。诵咒八千遍满已。即将金刚杵打其坛中。便出光明。所有饿鬼罪鬼穷鬼病鬼等。并皆出现。于咒师前胡跪忏悔口言。今日以去不敢恼乱。情愿远去。前身所有恶业悉得消灭。咒师即取香汤加持一百八遍。浴佛及舍利等。若有如上等病者。取此浴佛之水。洗浴佛其身。即得福贵安稳快乐。所有业障悉得消灭</p>
<p>　　大佛顶无畏宝聚如来佛顶观世音文殊师利菩萨与愿品第九</p>
<p>尔时世尊复告咒师言。若欲成就此佛顶见观世音菩萨者。咒师以手押观世音两足。诵咒八千遍。观世音菩萨自身现来。所求愿者皆得随意</p>
<p>又法取文殊师利自在钵者。复于文殊师利前。诵咒八千遍满已。其钵放大光明。咒师手持此钵。即便腾空。其钵法成就。咒师便得转轮王。住十方诸佛国土。天神皆来供养。心中所须中所愿者。皆从钵中出。种种百味食千之饮食。衣香涂身香香种种诸新香。伞盖并花药。衣裳及璎珞种种庄严具。坐卧诸七宝。其物数甚哉说不能尽。皆从钵中出。一切诸如来皆悉普供养。如此诸功能皆由佛力</p>
<p>又法一香坛取一钵盛乳糜。置在坛中。咒师清净洗浴着新净衣。于文殊师利前结跏趺坐。烧前香等。香烟不绝。诵佛咒八千遍。以其钵放大光明。咒师当食少许。即便腾空。其钵中余粥施一切众生。假使一人一搏。如须弥山乃至千劫犹不能尽。咒师即作五通仙人中王。文殊师利日夜拥护。常与善愿。所求称意。寿二百岁</p>
<p>　　大佛顶无畏宝广聚如来佛顶仙膏油品第十</p>
<p>郁金花(二两)龙脑香(二两)煎香(二两)乌油摩(五什退皮)一切众花(各少许)沉香(二两)牛黄(二两)右取水五升。取上诸药细切。煎令水欲尽。可得一升以来。即去滓令净。即下诸香药龙脑香牛黄煎香沉香郁金香花等。然后煎令水尽。于铜器中盛之。置于塔中。其咒师清净衣。于其坛中结加趺坐。烧沈煎等香烟不绝。诵佛顶咒八千遍已。得名曰清净宝光明日藏王油。其咒师即将此油涂身及诸支节。即成着天钾。遍身大光明藏照曜普遍一切世间。诸天及人皆来供养。取少许油咒之服已。即腾空隐形不现。将油涂顶。绀发青色如佛螺髺。涂其服往一切夜叉罗刹毗那夜迦诸鬼神及诸魔等。悉皆逃远去他方千由外。永不为害。作其障难闻咒师名者。皆悉星散。闻香亦然。若涂遍身。即便腾空。欲入阿修罗窟及诸天宫。皆悉自开。一切宫自在游行。出入无难。涂其足掌。履水如地。涂其膝上。即于天中游行。若涂左手触人天。即相怜爱随意驱使。若夜将灯炷及药相随。一切伏藏悉皆出现。随意所用。若涂眼中。一切天龙夜叉。乾闼婆。阿修罗。迦楼罗。紧那罗。摩睺罗。人非人等。悉皆出现。若涂白芥子上。咒八千遍。散着水中。海河涸竭。水中所有龙神皆来现身而为供养。所须之物皆得随意。至彼深宫中游行自在。如己舍宅。若将此芥子掷着火中。火神即现。所求驱使皆得随意。火不能烧。处大火聚如在水中</p>
<p>又法入尸陀林。即取新死人未烂坏者。将来作坛。取尸陀林中上。涂于坛中。画跋折罗杵轮力髑髅越斧。将尸安置坛中。以白绢覆身。头向东。取前膏油涂死人尸遍身已。诵心咒八千遍。咒满以其尸即起。咒师取白芥子。咒之二十一遍。打其尸即不动。咒师即须勘问其尸。即语说过去未来事。咒师即前白芥子油涂其口上。涂已涂已。舌长一尸放大光明。其咒师即须下一割取便须吃却一半。一半左手把之。其手中放大光明。便即腾空。游行自在。即作刀轮王。寿命俱胝劫。顶有螺髺绀青色</p>
<p>又法若有斗战。咒师取一宾刀。以膏油涂。手把出入于军中。一切兵马退散。悉皆惶怖星散。莫知避处。兵若极多。取白芥子咒之。涂其膏油。四方散之。化兵无数。皆长一丈。种种衣钾庄严具全。所有众贼四方退散藏避</p>
<p>又法天旱无雨。近于海边及有龙之处。结跏趺坐。手执芥子。咒一掷海中。至二十一遍。其雨即下。若难降者。取一把芥子。以嗔怒面咒二十一遍。掷着海中。其芥子变成金翅鸟。其水皆端。其金翅鸟皆严。诸龙其龙并乱。即便降大雨甘</p>
<p>又法若雨多不止。取白芥子。咒二十一遍。向天散之。其雨即止</p>
<p>又法若恶雨雷电。取白芥子。咒二十一遍。散天上。当时即止</p>
<p>又法若树神及居穴中者。咒白芥子二十一遍。咒一掷火。其诸神等皆出现。随意驱使。一切药草等神并皆来现。所有山精魅魍魉及诸药草神并皆放光。诸鬼神等并皆来现。若咒白芥子。散着尸陀林四方。其诸髑髅并皆作歌舞。尸陀林中诸鬼并皆来现</p>
<p>若于造车家。咒白芥子二十一遍散之。所有车并皆作舞</p>
<p>若于瓦器家。白芥子二十一遍。散之于盆边。所有瓮器并皆作舞</p>
<p>若于酒家。咒白芥子二十一遍散之。所有酒瓮并皆移去</p>
<p>若欲移诸仓窖库藏。咒白芥子二十一遍。散着其中。所有五谷并皆移去</p>
<p>又法若欲自身解脱作五通仙人。三日三夜不食。于如来舍利塔前。诵咒百千遍。咒师每日触五味物。一乳二酪三苏四水尿五牛粪汁。一日一回触并饮一掬。每日亦须服檀香汁。每日须前供养。取日藏膏油置于佛前。香花果子饮食灯油每日供养。诵咒满八千遍。至第三夜。须清净洗浴着新净白衣。不得共余人语。即于塔前。诵咒八千遍。三日满竟咒数足。以其膏油和石密。次饮即于佛前养之。亦服已讫。即得五通。升空自在。决定无疑。若七日饮之。即除三毒。六贼九恼五盖十缠并皆舍离。其咒师身极以柔软。颜白端正</p>
<p>又法欲求延年方者。咒师洗浴清净着新净衣。取前日藏王膏油。以铜器盛之。密四分。苏八分。天木汁一分(梵云提嚩陀噜)日藏膏油一分。牛乳十六分。右以上相和。煎药之时。一切妇人孝子小儿六畜等不得见。咒师须庄严道场。建立坛场。极须如法种种供养。洗浴清净着新净。余药。天门。舍陀布涩波。莲华及青莲华波罗(二合)奔拏利迦。乾陀嚩斯。必利亦语。白檀。诃梨勒。毗脾梨勒。阿摩勒(二十一遍练之须上好者)菖蒲。毕钵胡椒胡干姜。煎香。青木香。右以各等分微火煎之绞。勿令药着底。咒师手把苏摩那大支。咒打此药。其咒师右手把拔折罗。左手把大铃。令声莫绝。绕坛及药咒之。五色线作结界。四边莫令恶鬼神。令其坛中四方卓十二□箭着。五色幡随方布置。唯须转诵经典。其药熟时。取金银铜瓷等器未曾用者。盛将向佛前安置。二十重密封其口。咒跋折罗。于药瓶上着。吃药合药。并须告曰好时。于舍利塔前。日夜至心供养。结跏趺坐。诵广聚莲花佛顶一切如来心咒满八千遍。嗔怒佛顶亦须诵八千遍。心咒及心中咒心亦诵百千遍。每日欲诵咒。瓶即放光。亦触其瓶。其身长大高七多罗树。颜貌柔软如十六小儿。端正犹如莲花。发绀青色。顶有螺髺。寿十劫。作一切延寿中玉。腾空自在。若不放光时。以手触之。即得寿命千岁。相好如前。若服一分更不饮食。若不变吐常不饮食。若将药点额。便隐身不现。所游行之处皆得自在。所入诸宫人皆不见。若和牛乳服之。即得大聪明。一切所闻更不废忘</p>
<p>　　大佛顶无畏广聚如来佛顶造珍宝品第十一</p>
<p>作金方及药。铜百两(成练好者)合灰一分。延寿药一两。诃利多罗(黄如金色好者新明为上)坚故瑟吒一两。摩吒罗娑一两。蜜二两。膏油一两。并向土堣中。取前膏油及延寿药。涂铜上及诸药上。取前咒竟。芥子膏油一分并不在处蜜覆之。取合灰一分。梵云菩脂迦灰。亦云乞沙(二合)罗。总和着。即须结界作坛。祭火神种种饮食乳酪杂果及供养佛顶。咒师着新净衣裳。坛前诵咒守之。妇人孝六畜狗等并不得见。见即不成。慎之大吉。欲熟之时。即点延寿药少许。欲熟时。状如日色。即出向郁金汁中写着。变金色如日。即成紫磨金。作任意所用。千练不坏。随铜多少渴后本</p>
<p>作白银方及药。锡百两。铜三百两。延寿药三两。螺贝五两。油王三两。金矿三两(好者)银矿二十两。合灰三两。阿迦吏罗三两。罗娑嚩吒二两。多罗二十两。右以上准前和合。欲熟时。光如月色。即知是熟。于器中着。牛乳一升写置具紫矿三两(取汁)蚌蛤末百两(杂明好者)白琉璃末百两(明净者)延寿药一两。膏油王一两。多罗一分。细茑为末。密和化丸。取多罗一分。相和作珠。随意大小。置土堣中。微着火令熟。欲熟之时。有紫色光。出即写向石密水中。即成好如宝珠。任意所用</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 