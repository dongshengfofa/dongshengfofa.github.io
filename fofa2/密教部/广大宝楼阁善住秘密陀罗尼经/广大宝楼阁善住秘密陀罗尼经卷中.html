<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>广大宝楼阁善住秘密陀罗尼经卷中</p>
<p>　　　　大唐天竺三藏菩提流志奉　诏译</p>
<p>　　持心咒法品第四</p>
<p>持心咒者诵百千遍得见一切如来。若诵二百千遍得见一切佛土。若诵三百千遍得入一切坛场。悉得成就一切咒法。若诵四百千遍得于仙人中转轮王。若诵五百千遍得入一切阿修罗宫中。若诵六百千遍得见一切伏藏。若诵七百千遍即了过去知宿命事。若诵八百千遍即得宝印三摩地。若诵九百千遍得一切菩萨神变加持。若诵十百千遍得一切如来灌顶佛地。与一切如来同会。如是倍增而获无量殊胜功德。若造五逆罪诽谤圣人诽谤正法。应入阿鼻地狱者。诵咒一千遍。所作罪业悉皆消灭。得不退位悟宿命智。眼耳鼻舌身意六根清净。增长无量殊胜功德。兼获世间种种事业随意成就</p>
<p>复次说雄黄法。取好雄黄一小两许置赤铜器中。从月十三日身自洗浴。着鲜净衣吃三白食。谓酥乳酪。于世尊前咒十万遍。至十五日夜所咒雄黄现三种相。若暖若烟若光焰即得成就。若其暖时持咒之人身隐不现。阿修罗窟门开见一切宫殿悉皆得入。若意乐所作皆得成就。即得仙人转轮王位。取少雄黄点自额上。若见烟出即点眼上。当见一切菩萨宫殿住处。又见一切金刚种性。远离一切诸恶魔众。得达一切法藏。随所去处皆得通达。若见光焰即腾虚空。得见光焰陀罗尼三摩地。得入三十三诸天中王所欲皆得。若于山顶诵咒。得为一切众生尊重所求皆得。一切赡部人咸来恭敬。于水池边诵此咒一千八遍。一切诸龙皆悉降伏。取白芥子咒千遍散掷虚空。即便大雨降伏诸龙。若日日诵持即得种种殊胜吉祥。取一瓶水以因陀罗呵悉多药(白及药也)及钵罗奢(赤药也)白芥子。并郁金香紫檀白檀等香各一小两半。内前瓶中诵咒一万遍。取此香水洗浴一切大病患人皆得除差。及灭一切罪障。所有符书[示*厭]祷皆悉消灭。获得一切殊胜吉祥。若有妇人意欲求男。以此水洗浴即便生男。若有诸人诵持余咒无能验者。以此水洗浴即便有验。如是一切速得成就。及余事业亦得成就</p>
<p>　　诵随心咒法品第五</p>
<p>诵随心咒者满一万遍。所有障碍诸鬼神等。悉来敬礼持咒者足。作如是言。救护我等勿断我命。所使我者决定得了。若诵二万一千遍者。即使得一切天龙为天中主。所出言辞天皆奉行。若诵三万遍一切药叉罗刹咸悉伏从(四万遍梵本阙)若诵五万遍所欲追摄。若天若龙若药叉若迦楼罗若紧那罗阿修罗摩睺罗。及仙人婇女沙门婆罗门刹利种种人等。以安悉香及白芥子烧之若诵六万遍得无垢三摩地。若诵七万遍得作仙人转轮王。若诵八万遍执金刚手菩萨及与眷属来现其前。若诵九万遍得诸菩萨施与无畏。若诵十万遍得尽见过去如来。随意所适无有随碍。得一切陀罗尼经论一切如来加持。令证无上菩提。及得种种出世间法皆得成就。诸佛如来无不随喜</p>
<p>　　杂咒品第六</p>
<p>坛前欲坐诵此咒曰</p>
<p>唵摩尼军荼利吽吽莎诃</p>
<p>诵七遍然后坐。作余护持法</p>
<p>次结界咒曰</p>
<p>唵摩尼微射曳达罗达罗吽吽莎诃</p>
<p>诵此咒咒白芥子七遍。散于坛中便成结界</p>
<p>次结十方界咒曰</p>
<p>唵腻嚩[口*栗]多摩尼阿卢止啰枳[口*栗]底吽吽泮吒</p>
<p>诵此咒咒香水。和白芥子百八遍散洒十方</p>
<p>辟毗那夜迦咒曰</p>
<p>唵摩尼钵啰婆嚩儞贺啰贺啰吽泮莎诃</p>
<p>诵此咒咒灰水二十一。遍散于十方</p>
<p>顶髻咒曰</p>
<p>唵伐质啰摩儞帝瑟吒帝瑟吒吽吽泮泮</p>
<p>诵此咒七遍以咒自身手以摩自头顶</p>
<p>护衣咒曰</p>
<p>唵摩尼微布黎地唎吽泮吒</p>
<p>诵此咒咒香水洒衣上</p>
<p>洗手咒曰</p>
<p>唵[口*物][口*柱](丁廋反)筏底诃啰诃啰摩诃摩儞吽吽泮</p>
<p>诵此咒咒水。洗手及周洒身上</p>
<p>洗浴咒曰</p>
<p>唵苏涅隶摩罗伐底诃啰诃啰跛晚弭哩吽莎诃</p>
<p>诵此咒咒白芥子和水咒一百八遍浴身</p>
<p>次结护咒曰</p>
<p>唵摩尼达哩吽吽泮吒</p>
<p>诵此咒用结护。一切香华果等及所用之物。皆用此咒而结护之</p>
<p>结索咒曰</p>
<p>唵地哩地哩微摩罗迦哩吽吽泮吒</p>
<p>次散华咒曰</p>
<p>唵萨婆怛他伽多布社摩儞吽吽</p>
<p>所有香华皆诵此咒散之。散时亦诵</p>
<p>涂香咒曰</p>
<p>唵萨婆怛他伽多乾陀摩儞馺颇啰拏吽吽</p>
<p>诵此咒咒香涂坛</p>
<p>烧香咒曰</p>
<p>唵拾缚哩多摩尼阿勃罗古吒娑颇罗拏(上)微伽低吽</p>
<p>然灯咒曰</p>
<p>唵什缚哩多始佉哩陀嚩哩吽吽泮吒</p>
<p>坛外施一切天鬼等咒曰</p>
<p>唵钵啰嚩啰竭啰缚底娑啰娑啰吽吽</p>
<p>次上遏迦咒。亦于天神边。日别散糠米花。诵此咒散之。咒曰</p>
<p>唵摩诃摩儞布啰耶达啰达啰吽吽</p>
<p>次坛中日别献佛食诵此咒曰</p>
<p>唵摩诃摩儞微布犁吽吽婆啰婆啰吽吽</p>
<p>次献火食咒曰</p>
<p>唵什缚啰萨普啰伽伽那钵啰多啰尼吽吽</p>
<p>次把数珠咒曰</p>
<p>唵阿卢止啰摩儞钵啰缚多耶吽</p>
<p>以此咒诵七遍已。即成就一切如来无量百千咒法。若准摸坛界。以此咒咒绳七遍。可用拼界道</p>
<p>次结加趺坐咒曰</p>
<p>唵拔折啰摩儞迦啰紧枳唎枳唎吽吽泮吒</p>
<p>(此咒是前结加趺坐咒前咒是欲令诵时咒应知)</p>
<p>次念诵时咒曰</p>
<p>唵苏钵啰缚底多吠艺摩儞摩儞莎诃</p>
<p>启告诸佛愿知咒曰</p>
<p>唵萨婆怛他伽多喃缚庾社鞞多啰多啰吽吽摩儞迦那宁莎诃</p>
<p>次请一切诸佛咒曰</p>
<p>唵苏微布罗钵啰钵啰缚黎杜嚧杜嚧吽吽</p>
<p>次求愿咒曰</p>
<p>唵萨婆怛他伽多地瑟吒质多僧洛叉跋社黎吽吽</p>
<p>诵此咒时当作是念。愿一切诸佛等心拥护施坚固力</p>
<p>次求菩萨愿咒曰</p>
<p>唵苏微布罗缚多宁诃啰诃啰吽</p>
<p>诵此咒时作如是念。愿得妙广博藏放无畏光</p>
<p>请一切天龙咒曰</p>
<p>唵阿鼻娑摩耶拔质黎达啰达啰吽</p>
<p>当作是念。无边三末耶金刚执持不可动坏</p>
<p>次请四天王等咒曰</p>
<p>唵摩儞微迦缚低吽</p>
<p>侍者咒曰</p>
<p>唵湿婆摩儞呼嚧呼嚧吽</p>
<p>诵此咒用结护坛外供事弟子</p>
<p>入道场咒曰</p>
<p>唵萨婆怛他伽多拔折唎儞达啰达啰吽吽</p>
<p>当于道场侧跪地合掌。诵此咒已作如是念。愿一切如来以金刚力加持我</p>
<p>次献一切佛及一切菩萨诸天等咒曰</p>
<p>唵微啰微啰制伽伽那缚泗儞啰呼啰呼吽</p>
<p>所有一切香花饮食。皆诵此咒用持上之</p>
<p>次拥护身咒曰</p>
<p>唵摩儞苏婆儞微伽缚低阿啰叉多摩尼吽</p>
<p>次发遣诸圣咒曰</p>
<p>唵萨婆怛他伽多俱卢儞低娑摩啰微伽低什缚罗什缚罗吽莎诃</p>
<p>此咒通一切处用。所谓送尊上遏伽香花饮食等。此上并是心咒。皆有殊胜威力。若有用者先诵八百遍。然后作法。但念诵成就一切善业。消灭一切恶业。一切苦恼皆悉解脱。诸佛如来为决定授记。当得作佛。先世恶业受持此咒。悉皆消散速证菩提。获无量恒河沙等无量功德。速成正觉能转法轮</p>
<p>　　结坛场法品第七</p>
<p>尔时世尊说坛场法。先择胜地然后作坛。其坛场作四门。以五色彩画。其彩于新器中和香。然后用之。其坛中心作一小坛。方圆二肘。以白檀香郁金香而涂饰之。其大坛四肘。以牛粪涂饰。其小坛中画一佛像。其佛前作一莲华。七宝庄严。于莲华台中画作一轮。轮有百辐。有辋有齐以金饰轮。轮外画焰光。其莲华茎如毗琉琉色。左边画执金刚菩萨。而作嗔相手执白拂(一本云左手把杵右手把钺斧)右边画宝光金刚菩萨。种种璎珞以为严饰。一手擎宝珠。一手执白拂(一本云把数珠)四角各画四大天王。身着衣甲手执器仗。种种璎珞而严饰之。作嗔怒相。其小坛中画七珍阶道。于其坛上悬缯幡盖。其坛大门向东而开。四角各置一金银瓶。或无金瓶。瓦瓶金涂。中盛满香水。及安妙花。银瓶无者。亦应如是满中盛乳。于小坛东门内南边。画吉祥天女。种种璎珞而以庄严。北边画饷弃尼天女。坛中门应画金刚使女神形。安八臂。种种璎珞以为严饰。手执刀杖。于小坛上悬种种幡盖。然三十二灯。种种花果散其坛上。于佛像前。置金香炉烧苏合香。于小坛外。置银香炉烧安悉香。于摩尼药叉前烧苏合香。于四天王前烧薰陆香及萨阇罗娑香(白胶香也)于吉祥天女前烧白檀香。于饷弃尼天女前烧安悉香。于金刚使女前烧萨罗计香(青胶香也)其诸天神各各别以饮食而供养之。其小坛四门外各立吉祥标。于其东门外画鬼子母神。有七鬼子围绕。于南门外画大自在天神。于西门外画花齿罗刹女。于北门外画毗摩天女。有七婇女围绕。于坛四边上插画三十二箭。其一一箭各画悬五色彩帛缠之。坛四面悬五色幡。应作七种油饼。于大坛外更置三十二净水盆。盆中安种种花。三十二净水瓶。瓶内各别安浆。三十二香炉。然一百八灯。悬一百八琉苏(花鬘是也)散种种粖香然种种香。所谓安悉。薰陆。悉必栗迦香(苜蓿也)栴檀。沉香。多伽罗(杜茎药也)苏合。萨罗计(青胶香也)五味香。龙脑香。麝香。郁金。紫檀等香。以为涂香。涂天神上。复以乳酪沙糖石蜜水各盛以八瓶。复以乳粥(所谓糠米菉豆胡麻牛酥相和作即是)糠米饭欢喜团(所谓少糖糠米[麥*牟]和蜜浆作之)各有八盆。复盛四瓦碗油四瓦碗酥。四瓦碗沙糖。四瓦碗油麻。四瓦碗果子。四瓦碗七种谷子。作种种食散于坛外。所谓[飢-几+夾]饼。煎饼。小豆煎饼(所谓菉豆末和蒱桃浆作之)油麻煎饼。无忧妙味饼。酥饼。沙糖饼。复于大坛西门外。置二香水瓶。并置所供养饮食。欲入道场时先诵此咒咒门两边香水瓶。咒曰</p>
<p>唵摩诃毗布罗(一)钵罗底(丁以反二)瑟耻多悉睇(三)阿鞞诜者(四)么吽(二合)萨婆怛他伽多鼻洒鸡(五)婆啰婆啰(六)三婆啰三婆啰(七)吽吽(八)</p>
<p>此咒加持灌顶瓶水。诵此咒者。能除先世以来所有恶业。令得身心清净。一切诸佛皆来。拥护摄受而为授记施其无畏。所有事业。能令成就得入如来三摩地。悟甚深法。忍登佛道场成等正觉</p>
<p>　　画像品第八</p>
<p>尔时世尊告诸大众。我今说画像法。而能成就一切事业。应取新白[疊*毛]未割线者。或一肘或二肘三肘四肘。乃至七肘四方令等。画一如来。坐师子座作说法像。于像右边画执金刚菩萨。为赤白红色。有十二臂皆执刀杖。有四面。正前一面端正欢喜。左边一面作嗔相。右边一面有牙上出。又一面皱眉可畏相。又怒两目。以种种璎珞而严饰之。坐莲花台半加而坐。如来左边画摩尼金刚菩萨。有四面前面欢喜。右面青色。作摩诃迦罗天面。左面缘色。半作师子面半作人面。后面嗔相。皱眉露齿作浅绿色。有十六臂。右手把如意珠作奉佛相。左手持莲华。一手施无畏。谓仰展五指如低。二手合掌。余手皆执诸器杖。所谓三锋槊轮刀金刚杵华箧数珠澡瓶利剑经夹宝塔须弥山。于莲华台上半跏而坐。于其座下。作饷弃尼天女。有八臂。胡跪合掌作供养佛相。金刚手菩萨座下。作吉祥天女。胡跪执种种宝器。供养如来相。于吉祥天女后。画使者天女。作笑面。有四臂。种种璎珞而为严饰。手持刀杖。使者饷弃尼天女后。画花齿罗刹女。身着素服。以手持花瞻仰如来。于大像前画作七宝莲华。而有千叶。琉璃为茎。其上作千幅轮有辋。四面皆艳光。其下画作四天王。种种严饰手执刀杖。七宝莲华下作七宝池。于池岸上作多众仙人。皆悉胡跪。或持花或持宝。或手持香炉或手持数珠。各异严持瞻仰如来而为供养。于大像上。画梵天帝释大自在天。散花供养。勿以皮胶和于彩色。其画像人应受八关斋戒。诵咒之者。着新净衣食三白食。于月八日。在如来前如法诵念。至十五日令满一亿遍。乃见自身而发光明。便悟无障碍慧眼。证清净摩尼三摩地。于诸仙人得轮王位。亲见一切如来。若诵一遍不堕一切恶趣。离诸贪嗔痴无诸嫉妒。成一切功德。摄受一切善根。诸佛如来之所护念。常来安慰。能摄一切诸天。一切天龙药叉乾闼婆迦楼罗紧那罗摩睺罗伽人非人等。皆来供养。国王大臣常应恭敬。在于人间游行无畏。诸波罗蜜皆速成就。其有但受持读诵者。无量功德。若能如法结坛场画像备诸坛法。彼人功德与佛无异。为诸人天之所敬养。诸佛如来授记此人。决定证于无上菩提。不复受胎藏之身。所生之处皆莲华中。常于佛前。与诸菩萨同坐一处</p>
<p>　　护摩品第九</p>
<p>尔时如来。复为诸大众说护摩法。先须清净身心修净梵行。然后作法。于一一法速令成就。发广大利益诸众生心护摩供养咒食烧之。诵此咒曰</p>
<p>唵萨嚩(二合)诃钵底[口*勃]路(二合)暴婆(去)吽吽泮吒莎诃</p>
<p>诵此咒时。应以油麻白芥子和酥。一咒一烧满八千遍投之。能令一切咒法速得成就。伏诸一切障碍鬼神。一切恶鬼恶业恶友怨家。皆得调伏。一切恶梦灾怪不祥之事。自然消散。以安悉香白芥子和酥。一咒一投火中。烧之满八千遍。一切鬼神欲来恼者。头自裂破。一切病患速得除愈。复以酥和白芥子诵咒。一咒一烧满八千遍。得所住处无诸怨敌。若以天木香(松木是也)和酥。一咒一投火中烧之满八千遍。得斫迦逻啰阇住处。所念皆成。若以娑罗树香(松梢也)和酥及白芥子。于山峰上以咒烧之。如前遍数。诸阿素啰门自然而开。此人得作明仙王。若以乾陀啰树(安悉香树也)或以龙花蕊香和白芥子油。于龙池边一咒一烧满八千遍。能降伏一切诸龙。须使皆得。须雨即雨。更无雷雹之难。以杂谷子及供养佛净斋食。若为自他称名诵咒。一咒一烧满八千遍能令五谷丰熟以白盐诵咒。一咒一烧满八千遍。一切药叉女皆来礼足言。勿伤我命随意驱使。以苏和糠米。一咒一烧满八千遍。得大富贵。以胡椒对日。日东方时诵咒满八千遍。一咒一烧。其人常得诸天拥护恒为利益。若于吉祥天女前。以油麻和白芥子烧之。得大财宝。若以遏迦木(谓杜仲木也)长一尺截之。一咒一烧满八百遍。得一切诸佛菩萨。悉知是人离诸业障。于一切世间出世间明咒。皆悉了悟。无诸疾病。于诸怨敌而得最胜。世间烦恼不能染着。由此明咒力故。诸有善业皆得成就。一切恶梦不祥之事。皆得消散。一切邪魅[示*厭]祷之横。皆不着身。不堕邪见杂恶道中</p>
<p>尔时佛告金刚密迹菩萨此陀罗尼王法有大威德。是一切诸佛如来心。是诸佛母。是诸如来转大法轮。是诸如来入菩提路。是诸如来智慧法炬。是诸如来鸣大法蠡。是诸如来坐金刚座。是诸如来降伏魔军。是诸如来最胜秘密。能除赡部洲众生所有烦恼。能竭赡部洲众生地狱饿鬼傍生之业。能除赡部洲众生生老病死忧悲苦恼</p>
<p>尔时世尊复告金刚密迹菩萨。我以佛眼观诸如来。不能说此陀罗尼所有功德甚深妙法。此陀罗尼有如是最胜殊妙。非诸譬喻之所能尽。薄福少德下贱众生。永不闻此陀罗尼名字。况复得见受持读诵。若有闻见此陀罗尼者。是人已曾亲近恒河沙诸佛菩萨。佛告金刚密迹菩萨。此如来心难解难。入若有善男子善女人。于百千万劫。供养八十俱胝无量恒河沙诸佛菩萨。饮食衣服房舍卧具。百种汤药幡盖香花涂香末香。复以七宝满三千大千世界。于日日中奉施诸佛。金刚菩萨于汝意云何。是善男子善女人功德多不。金刚密迹菩萨白佛言。世尊此人功德无量无边。不可胜数。佛言若于如来心陀罗尼。能读诵满一遍者。此人功德胜前功德。诸佛如来说不能尽。若有善男子善女人。虽不读诵但心念者。亦得如上无量功德</p>
<p>尔时如来说是言已。众中天龙药叉乾闼婆迦楼罗紧那罗摩睺罗伽人非人等。一切大众踊跃欢喜。发声叹咏五体投地。合掌向佛白言世尊。佛出世间甚成希有。今佛世尊于赡部洲。能善建立置秘密陀罗尼心法</p>
<p>尔时十方同会诸佛菩萨。咸赞释迦如来言。善哉善哉。既同赞已各还本土。尔时释迦牟尼世尊。以佛神力还娑婆世界</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 