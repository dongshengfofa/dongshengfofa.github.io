<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>楞伽阿跋多罗宝经注解钦录</p>
<p>洪武十一年七月初十日天界善世禅寺住持(宗泐)演福教寺住持(如[王*巳])持奉新注楞伽经。同考功监令李永等官于</p>
<p>西华楼进呈</p>
<p>御览当日钦奉</p>
<p>圣旨这经好生注得停当。可即刊板印行。教天下众僧每讲习。钦此</p>
<p>进新注楞伽经序</p>
<p>(臣)闻法运之兴。虽曰在人。亦必有其时焉。有其人而无其时。有其时而无其人。虽欲兴之其可得哉。是故必有</p>
<p>聪明圣智之君。当天下又安之时以兴之也。至若楞伽一经。我</p>
<p>大觉世尊说之于二千年之前。而</p>
<p>今上皇帝行之于二千年之后。岂非有其人而有其时乎。不然。何此经东流中国千有余载。前代帝王未曾有如我</p>
<p>圣天子之留神注意究其旨趣</p>
<p>敕僧徒咸隶习之有如此之盛也。然吾</p>
<p>佛之所以说此经者。盖欲除众生之妄心。俾归于真正之道。而</p>
<p>皇上之心。欲天下后世之人。皆舍妄归真。去恶从善。以跻乎仁寿之域。其有契于</p>
<p>佛之心乎。且此经之要。不出五法三自性八识二无我。而该乎真妄修性圣凡因果。皆不外乎一心。能究此心者。则畏恶而迁善。舍妄而归真。得至自觉正智之地。不能究此心者。则纵情肆欲。流而忘返。至于失其忠孝。败俗乱常。甘蹈刑辟。如履水火。此吾</p>
<p>佛所以兴大悲心而拔济之。亦犹</p>
<p>帝王之仁育黎庶若保赤子者也。(臣)僧(宗泐如[王*巳])昨于</p>
<p>内廷钦承</p>
<p>圣谕。以为心经金刚楞伽三经。实治心法门。遣情离着。具在是矣。尔辈可不勉乎。(臣)等受命以来。夙夜兢惕。惧无以上副</p>
<p>宸衷。于是竭诚殚虑。注释心经金刚二典。已于洪武十一年正月二十八日</p>
<p>奏准行世。而楞伽以今七月初十日始克注成。谨熏沐缮写拜手稽首诣</p>
<p>阙进呈。重念(臣)等才识庸陋学术空疏。固不敢叨于注释之列。然承</p>
<p>雨露之余泽。依</p>
<p>日月之清光。庶几少裨流通之万一云尔</p>
<p>洪武十一年七月　日序</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>