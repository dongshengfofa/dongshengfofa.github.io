<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>楞伽阿跋多罗宝经卷第四终四终</p>
<p>今经四卷凡四品。总名为佛语心。而无别品之目。魏本十卷分十八品。唐本七卷分十品。后东都沙门宝臣。注唐本。则取魏之余八品。如次间入。亦成十八品。夫楞伽一经。乃诸佛所说心法。佛说此法令一切菩萨入自心境。则知云佛语心品者。据一经大意而言之。其魏唐二本。别分品目者。据经之节段而分之。使学者易晓知。文有总别。理无二致也。昔姚秦命僧讲此经。而不分节段。讲无伦序。故主有云。吾佛经宾主问答。皆有起尽。此僧讲经如何独无伦序。时道安在洛阳。闻此说乃叹曰。何以吾侪例受斯耻。自此经无大小例分三分。后亲光论传至中华。果符其说。所谓分经雅合于亲光者是也。今四卷仍存佛语心。品后依魏唐二本所列之。品标于其上。遮使讲学之人不迷于章段。然十八品之中。但缺陀罗尼偈颂二品。初劝请品中文亦不足。止有六行偈文。以为别序分。断食肉即流通分。故知文略而义不略也(臣)僧(如[王*巳])谨识</p>
<p>　　新刻楞伽经后题</p>
<p>皇帝既御宝历。丕弘儒典参用佛乘。以化成天下。且以般若心经及金刚楞伽二经发明心学寔为迷。涂之日月苦海之舟航。乃</p>
<p>洪武十年冬十月</p>
<p>诏天界禅师(臣宗泐)演福法师(臣如[王*巳])重加笺释。明年春正月。心经金刚经新注成。尝彻睿览已刊行矣。秋七月楞伽注又成</p>
<p>上御西华楼(宗泐如[王*巳])同侍从之臣投进</p>
<p>上览已悦曰。此经之注。诚为精确。可流布海内使学者讲习焉。(宗泐)即奉</p>
<p>诏。锲梓于京师天界禅林(如[王*巳])还杭之演福私念与(宗泐)同被</p>
<p>上旨。岂宜以天界为拘。合刊斯经于演福。独其卷帙浩繁。未遂厥志。蚤夜以为忧。净慈禅师(臣夷简)乃为撰疏。劝诸同袍暨乐善者助成之。起手于又明年夏五月。至冬十一月讫功。费钞五百六十四缗云。惟楞伽一经。具藏通别圆四教大旨。所以斥小乘之偏。破邪见之惑。无非欲显圆宗自觉正智而已。第其文辞古奥。读者殊未易晓。东都沙门宝臣尝为之训诂。援据虽若该博。而于经意多邈然不相入。胥台雷庵受公。徒袭宝臣之绪论。自不能伸一啄。二者咸无取焉。惟柏庭法师善月。依天台教旨着为通义。夐然绝出常伦。苟以经文显白者证之。亦未免有遗憾。他尚何望哉(如[王*巳])。以辩博无碍之智。游戏毗卢藏海。台衡之书无不融摄。故其论著虽有征于柏庭。反复参验务不失如来说经本意(宗泐)又能裁度旨趣。约繁辞而归精当。遂使数百载疑文奥义。焕然明畅。诚可谓灵承</p>
<p>皇上嘉惠烝民之意。弘昭大觉立教度人之方者矣。呜呼佛之大法。惟帝王能兴之。宗师能传之。今一旦遭逢如此之盛。读是经者。小则思远恶而迁善。大则思明心而见性。庶不负</p>
<p>圣天子之大德哉。是年冬十二月四日。前翰林学士承　旨。嘉议大夫知　制诰。兼修国史兼　太子赞善大夫(臣)　金华宋濂。载拜谨题</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>