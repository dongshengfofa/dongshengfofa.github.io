<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>说无垢称经赞卷第六(本)</p>
<p>　　　　大慈恩寺沙门基撰</p>
<p>　　香台品</p>
<p>方便品下八品。明二利行。此之一品。明二利果。令于果德爱乐希求。故此一品。明菩提处。或上八品。别明二利。此之一品。总明二利。香台佛号。一佛果德寄一佛标胜。令下位以希求。标佛号以为品名。明二利以修习。佛身支显。相类高台。积香为之。利济群物。故名香台。此品广明彼事。名香台品</p>
<p>经。时舍利子(至)当于何食</p>
<p>赞曰。品段有五。初鹙子念食。二无垢诃止。三命使往求法。四得食而返。五时众获益。此初文也。佛制以时。非时勿食。食时既生。所以思惟。摩诃大也。萨埵有情也。简前小位。言大有情。旧经唯云菩萨当于何食。今亦有声闻</p>
<p>经。时无垢称(至)而闻正法</p>
<p>赞曰。下第二明无垢诃止。此诃也。随顺小乘八解脱除贪欲。大乘八解除定障故。又定障中贪为首故。八解脱观。为除五境所有贪欲。仁今已住。贪欲水亡。财食有悕。染习犹在。勿以污心而闻正法。应除财食之欲。而生法食之愿。又阿含经说。食有九种。谓段触思识禅愿念解脱及喜。应常专念舍初四食。应勤修常业欣后五种出世间食。故云解脱仁者己住。勿以财食染污其心。财食即是段食摄故</p>
<p>经。若欲食者(至)未曾有食</p>
<p>赞曰。此止也。止今思。许当说</p>
<p>经。时无垢称(至)殊胜神通</p>
<p>赞曰。下第三段命使往求。有四。初示有食之处。二选谁能往求。三化令传此言。四使承威往请。初文有三。初总标起用。次别陈所示。后结成众睹。此初文也。虽恒在定。顺俗今入。若不现通。他终不见故也</p>
<p>经。示诸菩萨(至)安稳住持</p>
<p>赞曰。下别陈所示。有十四。此文有六。一令见者。菩萨声闻。二处所。上方界念。三近远。四十二殑伽沙等。四界名。一切妙香。一切国土皆香作故。五佛号。香台。六起灭。现在住持</p>
<p>经。彼世界中(至)一切周满</p>
<p>赞曰。此文有二。一总陈香气最胜。由修五蕴因最胜故。彼国众生宜得闻香气而入道故　诸佛利乐事非一故。破世有情耽香味故。二显树出香周流普薰</p>
<p>经。彼中无有(至)为其说法</p>
<p>赞曰。此文有二。一众唯大乘。二佛应说法</p>
<p>经。彼世界中(至)无量佛土</p>
<p>赞曰。此文有二。一众事香成。二食香第一。离香味触。三为食体香宜利益。香气最胜</p>
<p>经。时彼如来(至)及诸菩萨</p>
<p>赞曰。此文亦二。一佛等方食。食必依此。利益机会故。二香严供养。显佛福田。众生修行法供养故。旧云有诸天子皆号香严。此唯一名。本有异故</p>
<p>经。时此大众(至)如是等事</p>
<p>赞曰。此结成众睹</p>
<p>经。时无垢称(至)取妙香食</p>
<p>赞曰。下第二选谁能往求。有四。一问众。二默答。三重征。四返责。此初文也。推众不能。方施自化。欲显让以为德。故礼推于众也</p>
<p>经。以妙吉祥(至)咸能默然</p>
<p>赞曰。此默答也。默意有四。一食以侍宾。宾不可往。吉祥怪其问客。咸使默然。二大士求法。不规财食。彼虽推问。此令默然。三显诸菩萨于食无染。故咸令默。彰此深里。四彰无垢称神通自在。示诸菩萨。令欣仰故</p>
<p>经。时无垢称(至)令其乃尔</p>
<p>赞曰。此重征也。菩萨利物。命进问安。谈谑设座。座虽久设。谈谑次施。故调吉祥何不威神加护诸德令其缄默乃尔无酬</p>
<p>经。妙吉祥言(至)勿轻末学</p>
<p>赞曰。此反责也。令默所由已如前辨。对众征弄。想非所宜。故今责之。勿轻末学。未学尚不可轻。先德如何辄鄙。事未可知</p>
<p>经。时无垢称(至)蔽于众会</p>
<p>赞曰。下第三他令传此言。有二。初明神化。后使传言。此神化也。问。何故请座。心念即来。今时请食。令化使往。答。食有随来之者近客。故使化人。座无随座之宾请座。不须使往。又神通化用不一权宜。何必济命化人未必并须无信</p>
<p>经。而告之曰(至)方共坐食</p>
<p>赞曰。下使传言有二。初示处。后传言。此示处也</p>
<p>经。汝往到彼(至)安乐住不</p>
<p>赞曰。下传言有四。一教轨仪。至彼顶礼。二命敬慰应作是言等。三请食。四所由。此初二文也。旧经但有传言顶礼。无教化者至彼稽首</p>
<p>经。遥心右绕(至)施作佛事</p>
<p>赞曰。正明请食</p>
<p>经。令此下劣(至)名称普闻</p>
<p>赞曰。请食所由有二。见食发心。名欣大慧。众生利益。并扬佛德。名称远闻。由此二义。故令请食</p>
<p>经。时化菩萨(至)香台佛足</p>
<p>赞曰。下第四使承威往请。有二。一见到彼国。二闻传此言。此初也</p>
<p>经。又闻其言(至)安乐住不</p>
<p>赞曰。下闻传此言。有三。初闻敬慰。二闻请食。三闻所由。此初也</p>
<p>经。遥心各绕(至)施作佛事</p>
<p>赞曰。请食也</p>
<p>经。令此下劣(至)名称普闻</p>
<p>赞曰。闻所由也</p>
<p>经。时彼上方(至)下劣欲乐</p>
<p>赞曰。下第四大段得食而返。有六。一在彼未还。二得食而返。三众闻皆集。四劝众食之。五此问彼佛。六彼问此法。初中有四。一菩萨叹问。二彼佛具陈。三重请所由。四广谈胜德。赞叹可知。发问有三。一问东方。二问界所。三问下劣意乐。如文可知</p>
<p>经。寻问最上(至)为说斯事</p>
<p>赞曰。结成请答</p>
<p>经。佛便告曰(至)宣扬正法</p>
<p>赞曰。下彼佛具陈。有二。一陈释迦。二陈无垢。此陈释迦。出五浊世。为度下劣欲乐有情。宣扬正法。此答二问。一答界所。下劣等也。二答下劣意乐。五浊之世有情也。梵去索诃。此云堪忍。堪能忍受诸苦事故。天授出血。善星扫迹。如是等也</p>
<p>经。彼有菩萨(至)开示妙法</p>
<p>赞曰。下陈无垢。有二。一陈己身。二陈遣信。此初也</p>
<p>经。遣化菩萨(至)善根增进</p>
<p>赞曰。此陈遣信。所以称扬我及此土。令彼菩萨善根增故。即前所说当欣大慧。此答前问从何处来</p>
<p>经。彼菩萨众(至)无畏若斯</p>
<p>赞曰。重请所由也。其无垢称。道德何如。神通无畏如此可爱。若如也。斯此也</p>
<p>经。彼佛告言(至)无量有情</p>
<p>赞曰。此广谈德也。初地菩萨。为百百亿国。二地。千百亿。乃至十地。遍于十方一切佛国。顿令化往施作佛事。利乐有情。彼无垢称。位德既高。故能若此</p>
<p>经。于是最上(至)化菩萨手</p>
<p>赞曰。下第二段得食而返。有七。一香台与食。二菩萨请来。三彼佛许敕。四彼众至此。五化座待之。六食香普薰。七众闻惊悦。此初也。有一香器。能生众香。盛满香食。授化菩萨。佛力所加。盛食授与。显佛慈悲欲为利益。自盛付之。或显由佛。力。未必自盛</p>
<p>经。时彼佛土(至)听闻正法</p>
<p>赞曰。二菩萨请来。请来至此。礼敬三宝。此请礼敬佛。及闻正法。旧文无法</p>
<p>经。并欲瞻仰礼敬(至)加护听许</p>
<p>赞曰。此敬礼僧。陈请来意。愿加听许</p>
<p>经。彼佛告曰(至)今正是时</p>
<p>赞曰。三彼佛许敕。有二。初许。后敕。此许也</p>
<p>经。汝等皆应(至)醉闷放逸</p>
<p>赞曰。下敕有三。初敕摄香。次敕隐色。后敕于世界勿生劣想。或初为人。后为世界。故有敕之。初有二敕。此初文也。堪忍恶界。气恶无香。乍闻香极。恐生醉闷。耽染爱着。既醉闷已。无所觉知。乃为放逸。不自策励</p>
<p>经。汝等皆应(至)心生愧耻</p>
<p>赞曰。此敕隐色。彼大菩萨。相好严身色相第一。此小菩萨。随劣恶生。外非胜相。顾己观他。心生愧耻。故应隐色勿遣生惭</p>
<p>经。汝等于彼(至)而作障碍</p>
<p>赞曰。下敕于界勿生劣想。初标。后释。此初也。妙香世界。珍宝香成。此土秽处。实为下劣。障碍有二。一于世界生下劣想。心生卑贱。不敬彼佛。不度彼生。自为障碍。二于世界生下劣想。心生卑劣。不为化度。与此众生而作障碍</p>
<p>经。所以者何(至)无有差别</p>
<p>赞曰。此释敕意。一切国土。无有实体。犹若虚空。或法性土。无相如空。何善何恶。佛为化生。随乐示现。染净无定。然佛所感报土。清净无别。故知释迦土秽。随乐现之。本土清净。与我无异。故于彼土勿生下劣</p>
<p>经。时化菩萨(至)欻然而现</p>
<p>赞曰。四彼众至此。彼佛许来以赴净名之意。无垢心念以利所宜之生。故双承威神。欻然至此</p>
<p>经。时无垢称(至)皆坐其上</p>
<p>赞曰。五化座待之。命进设座。待宾当机。故化为之。以安上客</p>
<p>经。时化菩萨(至)香气芬馥</p>
<p>赞曰。六食香普薰。有三。初以食器授。二普薰世界。三由薰气馥。如文可知</p>
<p>经。广严大城(至)身心踊悦</p>
<p>赞曰。七众闻惊悦也</p>
<p>经。时化城中(至)无垢称室</p>
<p>赞曰。下第三段众闻皆集。有二。初人王入室。后天神来仪。欲显可尊。幽显咸萃。人王有三。一入。二叹。三礼。此入也。人闻香气。近众皆来</p>
<p>经。见此室中(至)叹未曾有</p>
<p>赞曰。二叹也。睹众甚多。见座高广。故生欢喜。叹未曾有</p>
<p>经。礼诸菩萨(至)却住一面</p>
<p>赞曰。三礼也。菩萨声闻。变身称座。彼来既睹。故为敬礼</p>
<p>经。时诸地神(至)无垢称室</p>
<p>赞曰。此天神来仪。有灵闻香。理应寻至。况诸威德闻已不来。色界诸天。虽无鼻识。圣根互用。闻香亦来。应依定闻。故皆来至</p>
<p>经。时无垢称(至)甘露味食</p>
<p>赞曰。下第四段劝众食之。有六。初劝皆食。二有念食少。三化者结之。四食已有余。五食已安乐。六身出诸香。初文有二。初劝。后诫。此劝也。此食乃是香台如来所施甘露。能消一切烦恼毒害。上妙味食</p>
<p>经。如是食者(至)定不能消</p>
<p>赞曰。此诫也。佛行大悲。薰击身心。变起此食。本欲利乐诸有情故。勿以生死自利少分下劣之心而食此食。无大悲意。定不能消。诫生大意</p>
<p>经。时众会中(至)如是大众</p>
<p>赞曰。二者念食少也</p>
<p>经。时化菩萨(至)无量福慧</p>
<p>赞曰。三化者诰之。有二。初略诰。后广显。略诰有二。初标。后释。此标也。此食乃是如来所设。勿以小福轻量不足</p>
<p>经。所以者何(至)终无有尽</p>
<p>赞曰。此释也。海水有穷。食终无尽。佛力能置。故使然也</p>
<p>经。假使无量(至)犹不能尽</p>
<p>赞曰。下广显前义。有二。初标。后释。此标也。设使大千一切有情。一一以手。握抟此食。量等妙高。经劫抟握。而欲食之。犹不能尽</p>
<p>经。所以者何(至)终不能尽</p>
<p>赞曰。下释所由。戒定等五。如前已释。食从此等无边因生。果亦无量。佛食之余。故诸有情经百千劫。食终不尽</p>
<p>经。于是大众(至)而尚有余</p>
<p>赞曰。食已有余。乍观食器。一力所。圣德所加众食不尽</p>
<p>经。时诸声闻(至)之所住持</p>
<p>赞曰。五食已安乐。初法。后喻。妙食所持。圣威所引。本为济物。故身安乐。举喻成言。食者此食者。譬如一切十方报土。安乐庄严世界菩萨安定之身。胎悦无恼。与彼同故。不但西方极乐世界。十方一切安乐世界。皆以为喻</p>
<p>经。身诸毛孔(至)种种妙香</p>
<p>赞曰。六身出诸香。食此食者。亦如十方妙香世界。众妙香树。常出妙香。昼夜无尽。不但上方妙香世界香树为喻。十方一切妙香世界。皆所喻之。义无异故</p>
<p>经。时无垢称(至)云何说法</p>
<p>赞曰。下第五段此问彼佛。有二。初问。后答。此问也。即阶小位。亦有不知。故试问言汝等知不</p>
<p>经。彼诸菩萨(至)皆悉调伏</p>
<p>赞曰。下答有二。初答不同。后释利相。此初文也。不同此土依音声起文词说法。但以妙香。令其息恶。故云调伏</p>
<p>经。彼诸菩萨(至)菩萨功德</p>
<p>赞曰。此释利相。菩萨座树。香气皆流。彼闻妙香。即得胜定。定为根本。使能发慧。菩萨功德。因此而生。定能发生一切功德。故名一切德庄严定</p>
<p>经。时彼上方(至)云何说法</p>
<p>赞曰。下第六段彼问此法。大文有六。一问化宜。二答化法。三彼赞叹。四述成。五问生净土之因。六答得净土之业。此问化宜也</p>
<p>经。无垢称言(至)而调化之</p>
<p>赞曰。下答化法有三。初标答以言。次别显言相。后释言所由。此初也。夫行化者。皆为应宜。宜既难调。化须刚强。以言导利。初物可从。香味引之。彼使乖角。故以刚强之语。化彼难调之众</p>
<p>经。云何名为(至)刚强语言</p>
<p>赞曰。下别显言相。有三。初问。次答。后结显成。此问也</p>
<p>经。谓为宣说(至)是诸根缺</p>
<p>赞曰。下答有二。初四段。唯示恶因果令生厌断。后有廿对。通示善恶令生欣厌。此初段有五句示恶果。无暇生者。八无暇处生也。无暇之义。如前已说。三恶趣中。应说处所形量若相命限。如余处辨。恐繁不述</p>
<p>经。此是身恶行(至)是意恶行果</p>
<p>赞曰。此第二段有三句。示三业中恶因果也。三业体性。有表无表。诸支多少。界地宽狭。皆如别章。然通加行根本后起三种。轻重之业。皆此所摄。故恶十业道外别明三业。业道唯重。唯根本故</p>
<p>经。此是断生命(至)是欲邪行果</p>
<p>赞曰。下第三段有十句。示十业道恶因果也。此身三恶。不与取者。旧云偷盗。不但白劫窃盗方名此罪。今显一切地物他心不与而强取之。皆此罪故。名不与取。欲邪行者。欲谓贪欲。显究竟时皆贪欲故。要非自物。设是自物。非时非处非量非度。亦成业道。异此自物。便非业道。故名邪行</p>
<p>经。此是虚诳语(至)是杂秽语果</p>
<p>赞曰。此语四恶。心境相乖名虚。以令他解名诳。若言妄语生死实语。亦名妄语。体虚妄故。离间语者。旧名两舌两头道舌。可名两舌。五头首舌。并名五舌。由此但应言离间语。出言离间他亲好故。粗恶语者。旧云恶口。此非口恶。是语恶故。发世猥言。粗鄙可恶。名粗恶语。杂秽语者。旧云绮语。杂饰名绮。诸赞叹词。皆应绮语。今名杂秽。文词绮杂。鄙猥名秽。诸赞叹词。便无此过</p>
<p>经。此是贪欲(至)是邪见果</p>
<p>赞曰。意三恶也。此恶业果名名有四。一异熟果。为造下品十恶业道生饿鬼。中品生畜生。上品生那落迦。人天之果。并善业招。设有别报不善业果。不名异熟。由此但说三恶趣有。二等流果。谓从恶趣没后生人中。由杀生故。短寿多病。不与取故。乏少财物。欲邪行故。妻不贞良。虚诳语故。多被诽谤。离间语故。亲友乖离。粗恶语故。恒闻不如意声。杂秽语故。言不威肃。由贪欲故。贪转猛威。由嗔恚故。嗔转猛盛。由邪见故。痴转猛盛。诸邪见者痴增上故。三增上果。由杀生故。一切外事乏少光泽。不与取故。多遭霜雹。欲邪行故。多诸尘坌。虚诳语故。多诸臭秽。离间语故。高下险阻。粗恶语故。其地碱卤硗确秽恶。杂秽语故。时候乖变。贪欲故。果实鲜少。嗔恚故。果味辛苦。邪见故。果味辛苦或全无果。四士用果者。令相应俱有二法增长。或更无别体。即此三果五蕴假者之所感得。无多别相。所以不说。此等一一。皆如瑜伽第五十九六十。对法第七。及如经说</p>
<p>经。此是悭吝(至)是愚痴果</p>
<p>赞曰。下第四段有六句。示六蔽恶因果。亦有三果。准前应知。随义别配</p>
<p>经。此受所学(至)此非应作</p>
<p>赞曰。下廿对。旧有九对。通诸善恶。令生欣厌。此有三对。受所学者。初所受戒。持别解脱者。受持戒。或初遮戒。后是性戒。或后是初时。初舍恶故。初是后时。领所受故。翻上二可知。此应作者。作持之戒。非应作者。止持之戒。或作犯之戒</p>
<p>经。此是瑜伽(至)此非障碍</p>
<p>赞曰。此有三对。瑜伽者。相应观行义。永断者。圣道弃之。障碍者。障圣道法</p>
<p>经。此是犯罪(至)此是邪道</p>
<p>赞曰。此有三对。出罪者。忏悔法。杂染者。染谓烦恼等。与染杂者诸有漏也</p>
<p>经。此是善(至)此是过失</p>
<p>赞曰。此有六对。顺理益物名善。可毁可坏名世间。可厌可怖名罪。漏者烦恼。犹如漏舍。甚可厌恶。有此烦恼。故名有漏。为之言作。有所为作名为有为。加功而得此德。名为功德。翻上可知</p>
<p>经。此是有苦(至)此是涅槃</p>
<p>赞曰。此有五对。逼迫名苦。适悦名乐。恶法可厌。劣法可舍。嚣繁名生死。翻上可知</p>
<p>经。如是等法有无量门</p>
<p>赞曰。此结类成。上来诸门。名无量义。恐繁不述。应如理思。余土众生。根利易化。见光明等。便能入道。此土不然。故须丁宁一一教示</p>
<p>经。此土有情(至)令其调伏</p>
<p>赞曰。下释语言所以。有三。一法。二喻。三合。此法说也</p>
<p>经。譬世如象马(至)然后调伏</p>
<p>赞曰。此喻说也。旧文两喻。加楚毒者苦鞭捶等</p>
<p>经。如是此土(至)趣入正法</p>
<p>赞曰。此合说也。诲者示也。喻者晓也。苦切晓示。令其调伏趣入正位</p>
<p>经。时彼上方(至)得未曾有</p>
<p>赞曰。三彼赞叹有二。初得未曾。后兴赞叹。此初也</p>
<p>经。皆作是言(至)调伏摄益</p>
<p>赞曰。下与赞叹。初叹如来。后叹菩萨。释迦能也。是佛之姓。牟尼寂静义。能寂默于生死诸恶。故云能寂。释迦姓也。瞿昙望也。此云日炙。又名甘蔗。如人姓卢是鬼子卢。此卢可重。余卢即非。若姓释迦。是瞿昙释迦。此释迦可重。余释迦则非。说此本缘。如别章说。释迦实德。叹美不穷。现为劣生。故名隐覆。极恶众生。故名下劣。无圣法财。故名贫匮。调伏断恶。摄益与善</p>
<p>经。是诸菩萨(至)难化有情</p>
<p>赞曰。此叹菩萨。忍种种劳倦者。利众生时。苦恼事也。胜希坚牢者。众事恼乱不退败也。过外道等名胜精进。世间难遇名希有。不可退屈名坚牢不可思议。策励深也。大悲精进。为物起也。此精进言。通上诸义。一胜。二希。三坚牢。四不思议。五大悲精进</p>
<p>经。无垢称言(至)难化有情</p>
<p>赞曰。四此述成有二。初述成。后叹胜。此述成前赞叹如来</p>
<p>经。诸菩萨众(至)无量有情</p>
<p>赞曰。此述成前赞叹菩萨</p>
<p>经。大士当知(至)所得功德</p>
<p>赞曰。下叹胜有三。一标胜。二显胜。三结胜。此初也。此土修行诸菩萨行。忍苦精勤。摄益弘广。所以一生修福。胜彼一切妙香世界百千大劫。彼界众事。皆妙香成。故言一切</p>
<p>经。所以者何(至)之所无有</p>
<p>赞曰。下显胜有二。初显所由。后显胜行。此初文也。由修十法。济有苦众生。胜余佛土。余佛土中无苦有情及烦恼等。亦无二乘。故一生修。胜余多劫</p>
<p>经。何等为十</p>
<p>赞曰。下显胜行。有三。初征。次显。后结。此征也</p>
<p>经。一以惠施(至)摄诸愚痴</p>
<p>赞曰。此六到彼岸。除于六蔽。以拔苦生。余佛土中。纯行胜行。无六蔽故</p>
<p>经。七以说除(至)乐小法者</p>
<p>赞曰。四轮摧于八难。普摄有情。如前已说。余土无八难故。以大乘法摄乐小者。余土无小。故为殊胜</p>
<p>经。九以种种(至)一切有情</p>
<p>赞曰。余土无有未种善根。一切皆是善根熟者。故此胜余。余土无有恶法有情。不须四摄。此行四摄。摄恶有情。故胜余土</p>
<p>经。是为十种修集善法</p>
<p>赞曰。此结也</p>
<p>经。此堪忍界(至)之所无有</p>
<p>赞曰。此结胜也</p>
<p>经。时彼佛土(至)生余净土</p>
<p>赞曰。五问净土之因也。此土菩萨。行前十法。住在地前。成熟几法。不毁此法。无伤善行。或不毁善。无伤起恶。得住十地。后生净土。若已住十地。任运生净土。不假此问也</p>
<p>经。无垢称言(至)生余净土</p>
<p>赞曰。六答得净土之业。有三。一标。二显。三结。此初也</p>
<p>经。何等为八</p>
<p>赞曰。下显有二。初征。后显。此征也</p>
<p>经。一者菩萨(至)希望善报</p>
<p>赞曰。下显为八。见彼于已有恩。成已菩提故。非已于彼有益。不见大利故。况说三事空。有希善根</p>
<p>经。二者菩萨(至)悉回施与</p>
<p>赞曰。大悲广运。代彼受苦。大慈广运。回施善根</p>
<p>经。三者菩萨(至)心无挂碍</p>
<p>赞曰。怨亲不二。平等济拔。不为爱憎。心无障碍。挂者障故</p>
<p>经。四者菩萨(至)敬爱如佛</p>
<p>赞曰。憍谓醉逸。纵荡身心。慢谓踞傲。自尊卑物。憍有七种。谓无病憍。少年憍。长寿憍。族性憍。色力憍。富贵憍。多闻憍。慢亦有七。一慢。谓于劣计已胜。或于胜计已等。二过慢。谓于胜计已等。及于等计已胜。三慢过慢。谓于胜计已胜。四我慢。谓恃我高举。五增上慢。少得多得。六卑慢。多分胜已。谓已少分劣。七邪慢。已全无德。谓已有德。昔由内憍。于外生慢。故沉生死。今应除之。敬他如佛</p>
<p>经。五者菩萨(至)无疑无谤</p>
<p>赞曰。昔不闻法。设闻疑谤。故沉生死。今得听闻。应断疑谤</p>
<p>经。六者菩萨(至)不生憍慢</p>
<p>赞曰。昔妒他荣。憍慢自利。故沉生死。今于他利。应无嫉妒。自利不慢</p>
<p>经。七者菩萨(至)不讥他犯</p>
<p>赞曰。调伏自心。令离众恶。以心如猿猴难可禁制。故应调伏。吾日三省尚为世仁。况常思过。不毁他非。非菩萨也</p>
<p>经。八者菩萨(至)菩提分法</p>
<p>赞曰。于恶不放逸。于善法常求。修菩提分。曾无懈废</p>
<p>经。堪忍世界(至)生余净土</p>
<p>赞曰。结也</p>
<p>经。其无垢称(至)无生法忍</p>
<p>赞曰。品第五段。时众利益。未求趣者。皆同发心。已修行者。得无生忍</p>
<p>　　菩萨行品</p>
<p>合十一品。正陈本宗分中有三。上来九品。明菩萨境。此之一品。明菩萨行。识境方起菩萨行故。菩萨之义。如上已释。行者因业。菩萨所修成佛因业。此品广明。名菩萨行品</p>
<p>经。佛时犹在(至)皆现金色</p>
<p>赞曰。品段有三。初未至庵园以现相。次至佛所以陈述。后菩萨赞请以归还。初中复三。初未至现相。次阿难怪问。后世尊具告。此初也。其彼欲来。预现前相。一变广博。增大行故。二变严净。灭烦恼故。三变金色。显成第一殊胜果故</p>
<p>经。时阿难陀(至)皆现金色</p>
<p>赞曰。阿难怪问。不识此相。问此由谁</p>
<p>经。佛告具寿(至)现此前相</p>
<p>赞曰。世尊具告</p>
<p>经。时无垢称(至)听受妙法</p>
<p>赞曰。下第二段至佛所以陈述。大文有四。初平章欲至。二到已归礼。三世尊指诘。四闻香怪问。初中复二。初无垢平论。后吉祥答可。此初也。佛遣来问理合自辨。况加瞻仰而为闻法。应与大众往佛所耶</p>
<p>经。妙吉祥曰(至)可同行矣</p>
<p>赞曰。此吉祥答可。众生根就。佛悲广运。故云是时可同行矣</p>
<p>经。时无垢称(至)往诣佛所</p>
<p>赞曰。第二到已归礼。有三。初掌持往诣。次到已归礼。后佛命就座。此初也。以神境通。令众不起本座。并座置掌。持诣佛所</p>
<p>经。到已置地(至)俨然而立</p>
<p>赞曰。到已归礼有三。初无垢归礼。次菩萨归初礼。后大众归礼。此初也。以众置地。自礼世尊。绕已却住。俨然而立。顶礼屈五轮以归尊。右绕规六通而现化。七匝灭七随眠。得七觉分。成七清净。而佛得一切智地。得一无相。合掌表冥真境。俨然而立。蒙佛垂喻</p>
<p>经。诸大菩萨(至)俨然而立</p>
<p>赞曰。此菩萨归礼</p>
<p>经。诸大声闻(至)俨然而立</p>
<p>赞曰。此大众归礼。方申须敬。下座而归。闻法将行。故皆俨然而立</p>
<p>经。于是世尊(至)各复本座</p>
<p>赞曰。下佛命就座。初命。后座。此命也。接来有礼。如法慰问。将悟圣道。令各复座</p>
<p>经。时诸大众(至)恭敬而坐</p>
<p>赞曰。禀命不轻。各还本座。表将涅槃。所以先坐。坐必卧故。卧极涅槃</p>
<p>经。尔时世尊(至)之所为乎</p>
<p>赞曰。第三世尊指诘为四。一佛问。二彼答。三重征。四彼述。此初文也。无垢大士。住解脱位。由此第一。名最胜智。任运能现。名为自在。妙用无碍。名神力为</p>
<p>经。舍利子言唯然已见</p>
<p>赞曰。二彼答也</p>
<p>经。世尊复问汝起何想</p>
<p>赞曰。三重征。汝于此中。起何相解</p>
<p>经。舍利子言起难思想</p>
<p>赞曰。四彼述有二。初标。后释。此标也</p>
<p>经。我见大士(至)不能述叹</p>
<p>赞曰。下释难思。有二。初说无垢难思。故云我见大士不可思议。后说神力难思。于其作用神力功德。不能以算而数。不能以思而思。惟亦思也不能以言而称以心而量。皆是寻伺道故。由此四义。不能陈述而叹扬耳。旧云非意所图非度所测。人非意所图。事非度所测。又度者根也人度下不测上故</p>
<p>经。时阿难陀(至)为是谁香</p>
<p>赞曰。第四闻香怪问。有四。初阿难惊疑难。二鹙子傍通。三问住久如。四叹陈佛事。初中有二。初阿难疑问。后世尊正答。此疑问也</p>
<p>经。佛告之言(至)毛孔所出</p>
<p>赞曰。此世尊答</p>
<p>经。时舍利子(至)然出是香</p>
<p>赞曰。二鹙子傍通。有三。初鹙子答。二阿难问。三鹙子述。此初也。阿难白佛。佛答菩萨毛孔所出。鹙子不问说已亦有遂自陈诚</p>
<p>经。阿难陀曰(至)何缘而有</p>
<p>赞曰。二阿难问。菩萨所出。乍可修成。汝等何缘复能流出</p>
<p>经。舍利子言(至)供诸大众</p>
<p>赞曰。下鹙子述。初述食来所由。后述香馨所由。此初也</p>
<p>经。其闻取有(至)皆出是香</p>
<p>赞曰。此述香馨所由</p>
<p>经。时阿难陀(至)当住久如</p>
<p>赞曰。三问住久如。有四。一问香久近。二答尽食消。三问食消久近。四答食消时分。此初问也。香气住身久近时即。犹如何等</p>
<p>经。无垢称言(至)其香犹住</p>
<p>赞曰。二答尽食消也。香随食质。食有香存。食起香气。食消香灭</p>
<p>经。阿难陀曰(至)当皆消灭</p>
<p>赞曰。三问食消久近</p>
<p>经。无垢称言(至)而不为患</p>
<p>赞曰。四答食消时分。有三。初总答。次别显。后喻成。此初也。食之势分。亦随世食。七日七夜。住已方消。大悲神力。虽久未消。而不为患。不同世食虽经七日势尽消化而有为患。此言七日。且随世食。多分为论。非要定尔。或增或减有不定故。且如声闻利根得果。有六十劫。菩萨发心证无生等。必一大阿僧祇。若得已方消。岂只七日得声闻果。唯经七日证无生等。三生得果。不经七日由此故处。且随世食。多分为论</p>
<p>经。具寿当知(至)然后乃消</p>
<p>赞曰。二别显有三。初显得声闻。后显得菩萨。声闻有三。此从凡得见谛。具寿者。旧云慧命。呼阿难陀为具寿也。世间有情。多爱于命。闻言长寿。谁不生欢。出家之人。多爱智慧闻言智慧。谁不生喜。亦如俗人之爱命也。由此旧经呼为慧命。寿者命也。具足世命。及具出世之智慧命。不可偏彰故。命双呼。通言具寿。已发声闻之心。未入见谛。食已要入。然后乃消。极速三生极迟六十劫。正性离生义如前释</p>
<p>经。未离欲者(至)然后乃消</p>
<p>赞曰。此第二从见谛得离欲。得离欲者。不还果也</p>
<p>经。未解脱者(至)然后乃消</p>
<p>赞曰。此第三从有学得无学。心解脱者俱解脱阿罗汉果。得离诸欲定障解脱涅槃八解脱故</p>
<p>经。诸有大乘(至)然后乃消</p>
<p>赞曰。下显得菩萨。有四。此从凡夫具菩萨性。要发大心。然后消化。义显无性不得此食。不发心故。虽具世间有漏五根。此利出世。故彼不得。义显此食至得部行独觉。然后乃消类声闻故多不逢佛。故不说之。类显声闻具种姓者得食发心然后乃消。此文中略。义类应有</p>
<p>经。已发无上(至)然后乃消</p>
<p>赞曰。二已发心。要得初地。无生初得。在初地故。三从初地要得八地。具足不退。在八地故。四从八地要至补处补处乃在一生系故。亦应一生系得此食已。成佛乃消。然为一生多居知足。此食不至一生之身。故略不说。或义应有。文略无之</p>
<p>经。具寿当知(至)然后乃消</p>
<p>赞曰。三喻成也。初喻。后合。此喻也</p>
<p>经。食此食者(至)然后乃消</p>
<p>赞曰。此合也。食如药王。惑同众毒。准此法喻。唯喻得道断惑根本。不喻种姓创发心等。未断惑故。或复此喻。通喻一切伏断正断。皆名除故</p>
<p>经。阿难陀言(至)作诸佛事</p>
<p>赞曰。下第四以叹陈佛事。有二。初阿难赞叹。后佛陈佛事。此初也。佛以利乐有情之事。故名佛事</p>
<p>经。佛即告言(至)作诸佛事</p>
<p>赞曰。下陈佛事。有三。初印谈佛事。二例说所余。三佛身同异。此初也。如是如是。印成前说。谈其佛事。所致如此</p>
<p>经。尔时佛复(至)作诸佛事</p>
<p>赞曰。下例说所余。有三。初牒无垢佛事。次显所余佛土。后结成胜益。此初也</p>
<p>经。如是于余(至)而作佛事</p>
<p>赞曰。下显所余佛土。余有十四余种。分四。初之十种。别别悟入。次有二种。悟入三性。次有一种。因言悟道。后有一种。因寂证法。名为佛事。此初五种。由观光明。或光所触。众苦皆除。思得智慧灭痴闇故。见菩提树。思觉树生。起四无量。荫群生故。见诸菩萨。发心修行。希同类故。如念地藏。不念释迦之类。见佛相好。发心欣乐。厌生死身。获大果故。由见化人。根器方熟。知佛神用。起愿乐故</p>
<p>经。或有佛土(至)而作佛事</p>
<p>赞曰。此有五种。由见衣服。起惭愧故。出见卧具。欣修四禅。起净命故。由见饮食。思求觉浆解脱之味。欣法食故。由见园林。修习总持无漏法故。由见台观。欣净土等诸妙处故</p>
<p>经。或有佛土(至)而得调伏</p>
<p>赞曰。下有二种悟入三性。为二。初别悟入二性。后一悟入依他。此入所执及知圆成。由观虚空。都无性相。悟入所执生法二我体无亦尔。由此有情调伏断执。悟二性无。达二空理</p>
<p>经。或有佛土(至)而作佛事</p>
<p>赞曰。此入依他。闻言宣说幻等十喻。非有似有。诳惑愚夫。因缘之事。便入依他</p>
<p>经。或有佛土(至)而作佛事</p>
<p>赞曰。此之一种。因言悟道。闻语宣说诸法真性。便知圆成。闻说俗相。便知依他。既知二谛。悟所执无。唯有境相。便知所执。名入三性。诠此三故</p>
<p>经。或有佛土(至)而作佛事</p>
<p>赞曰。此后一种。因寂悟法。由见佛土寂然漠然。无言恶。无说善。无所诃责。亦无赞叹。无所思惟。无推求诸法。亦无分别戏论诸法。无表彰。无指示。悟法性相本性寂漠。体离言路。过寻思境。或前因言。悟世俗谛。今因寂寞。悟胜义谛</p>
<p>经。如是当知(至)亦无数量</p>
<p>赞曰。下结成胜益。有四。初显佛事众多。二显动止皆益。三明众多所以。四劝示道理。此初也。以世界无量。佛土无边。佛既无边。利事无数</p>
<p>经。以要言之(至)皆名佛事</p>
<p>赞曰。此显动止皆益。行住坐卧名威仪。或去或住名进止。缘领诸境名受用。凡所起作名施为。不获广说。且要言者。如是等类。一切皆令所化调伏调生长善伏制断恶。是故一切皆名佛事。如问阿难当天雨不。知而问者。欲令余人审谛事故。佛知尚问。况于我等。故皆佛事</p>
<p>经。又诸世间(至)而作佛事</p>
<p>赞曰。此明众多所以。八万四千法门者。贤劫经云。时有菩萨。名曰喜王。宴坐思惟。过七日已。来谓佛所。自言世尊。行何三昧。速证法门。佛告喜王。有三昧名了诸法本际。菩萨行已。速入八万四千法门。如从最胜光曜。乃至最后分布佛体。有三百五十。于此一一。皆行六波罗蜜。成二千一百。如彼经中一一别说彼六度相。此复一一。对治贪嗔愚痴各增及三等分。此之四种。有情心行。成八千四百。如是一一。复各对治四大种中及六无义所生过失。如是合成八万四千。六无义者。即六境也。不生义利。故名无利。由众生机有八万四千。所起之病亦八万四千。所治之病既八万四千。能对治行亦八万四千。行既八万四千。能诠法门亦八万四千。众生既为四魔所娆。八万四千烦恼所娆。如来即以对治彼法。施作佛事。佛事者。本治惑病。应物机故</p>
<p>经。汝今当知(至)一切佛法</p>
<p>赞曰。四劝示道理。有四。初牒示悟入。二劝除顺违。三令生信乐。四释成前义。此初也。能知上法。名为悟入一切佛法。悟知佛法。本利生故。能诠所诠。能治所治。能生所生。不过如前所说法故</p>
<p>经。若诸菩萨(至)不生忧恚</p>
<p>赞曰。二劝除顺违。见净土之顺已。勿生欢喜而起贪着。见秽土之违已。勿生忧恼而起嗔恚。净之与秽。俱利乐故</p>
<p>经。于诸佛所(至)叹未会有</p>
<p>赞曰。三令生信乐也勿起下劣。当生上品信乐欲等</p>
<p>经。诸佛世尊(至)差别佛土</p>
<p>赞曰。释成前义。十方诸佛。功德皆同。由得真如平等性故。又初地上得三平等。一佛。二菩萨。三一切有情。佛身功德均。菩萨二行均。众生大悲均。空无实我均故。又得十种平等性故。一证得诸法增上喜爱。二违离异相非相。三领受一切缘起。四弘济大慈。五无待大悲。六随诸众生所乐示现。七一切有情敬受所说。八世间寂静皆同一味。九世间苦乐皆同一味。十修殖无量功德究竟。由证真如及三十平等。故佛功德一切平等。勿生忧喜贪嗔违顺。但为众生。现土净秽。非法不平土有好恶。本同末异故</p>
<p>经。汝今当知(至)都无差别</p>
<p>赞曰。自下第三佛身同异。国土同异。便说身故。大文有二。初举喻显同异所由。后广法说平等之相。初中有二。初喻。后法。此喻也。虽所依地胜劣不同。金银净秽。相有异故。而上虚空。都无差别</p>
<p>经。如是当知(至)都无差别</p>
<p>赞曰。应物现身。种种不同。合前所依地有胜劣。无碍智慧。究竟无尽。圆满无缺。都无差别。合上虚空无尽亦无缺。福慧似彼。故以为喻。他受用身及变化身。为物现故。有种种异。自受用身。一切平等。由证真如等法身故</p>
<p>经。汝今当知(至)悉皆平等</p>
<p>赞曰。下广法说平等之相。文有其四。初佛德平等。二名号平等。三赞叹深达。四阿难谦退。初复有二。初标。后显。此标也</p>
<p>经。所谓最上(至)不其佛法</p>
<p>赞曰。下显平等。最上者第一故。周圆者遍十方。无极者后无尽。此三句通下诸别句。一一皆通下诸句故。下别句中。初别明内德。次别明外德。后双显二德。此初有九。一形量色。二威光。三相好。四族性。五尊贵。六清净五蕴。七诸力。八无畏。九不共佛法。此九皆最上周圆无极故。初五身等。后四德等</p>
<p>经。大慈大悲(至)威仪所行</p>
<p>赞曰。此别明外德。有七。一大慈。二大悲。三大喜。四大舍。五利益。六安乐。七威仪所行。四无量者。凡圣三乘。通有漏无漏。通假实想。唯观欲色。不通无色。此言大者。唯圣非凡。唯大非小。唯无漏非有漏。唯实相观非假想。通缘三界。唯佛所起。境大。行大。利乐大故。别标大名。利益摄善。安乐离恶。利益离苦。安乐与乐。如是等门。有十义别。如唯识疏。威仪者。行住坐卧利益方便。所行者。佛所行处。谓游化境</p>
<p>经。正行寿量(至)悉皆平等</p>
<p>赞曰。下双显二德。有六。一正。行三业也。二寿量。随众生略无尽期故。三说法。四度脱。令离苦。五成就。令得离果。上明内身。六明净土。如是一切悉皆平等。由谓往因。时分遇缘。精勤意乐。证真法性。三十平等。皆平等故。今得果时。内外二法。内身外土。一切无别</p>
<p>经。以诸如来(至)名为佛陀</p>
<p>赞曰。二名号平等也。以诸佛法最上周圆究竟无尽。无尽即无极。三义等故。其名亦同。一同名。三藐三佛陀。谓正等觉。初三者正也。藐者等也。又三正也。佛陀觉者也。应云正觉者。等觉者正觉者。合名正等觉者。初正觉者。异凡夫。凡夫耶觉故。次等觉者。异二乘。二乘唯知生空无我。偏觉法故。后正觉者。简异菩萨。菩萨虽正觉等觉。未正圆满觉诸法故。两正名同。合名正等觉。二同名达他揭多。此云如来。涅槃经云。如过去诸佛所行妙行三十七品十一空等。来至涅槃。故名如来。如他修行。如他证理。来证涅槃。故名如来。佛陀觉者。具一切智一切种智。能自开觉。亦能开觉一切有情。如睡梦觉。如莲花开。自觉觉他觉行圆满。故名佛陀。佛有十号。但举三者。正等觉智德也。觉诸法故。如来断德也。断诸烦恼。显真理断。故名断德。佛陀恩德也。觉悟他故。又三最胜。所以偏彰</p>
<p>经。汝今当知(至)亦不能尽</p>
<p>赞曰。三赞叹深远。有四。初略总显说法难穷。次设指陈听闻难尽。三显诸佛万能了说。四总结成德辨难思。此初也</p>
<p>经。假使三千(至)亦不能尽</p>
<p>赞曰。此设指陈听闻难尽。念者明记。总持者闻文义持。多闻者广闻三藏。久积闻故</p>
<p>经。此正等觉(至)唯除诸佛</p>
<p>赞曰。此显诸佛方能了说。除佛非余所能究竟说了三义。宣扬者言说也。决择者慧了也</p>
<p>经。如是当知(至)不可思议</p>
<p>赞曰。此总结成德辨难思。功德既无量。妙辨亦难思。菩提无量。故能决择。妙辨难思。故能宣说</p>
<p>经。说是语已(至)多闻第一</p>
<p>赞曰。四阿难谦退。初后佛止。此初也。于此三义。久听不知。昔号多闻。今成少识。故今谦退。不敢福第一</p>
<p>经。佛便告曰(至)非于菩萨</p>
<p>赞曰。佛止有三。初会昔名多闻第一。次总止之不应高测。后校量胜劣。此初也</p>
<p>经。汝今且止(至)无能测者</p>
<p>赞曰。此总止之不应高测。结喻显成不听高测。文可知也</p>
<p>经。汝等声闻(至)亦不能及</p>
<p>赞曰。此量胜劣。汝勿辄思菩萨所有一切境界。下测上位。根地人度悉有异故。其无垢称。于一食前。请座设食屏室纳宾。如上所陈。所现神力。二乘乃于百千劫作所不能及。解脱菩萨。既非余境。不可校量。神通境故</p>
<p>经。时彼上方(至)舍离是心</p>
<p>赞曰。下品第三段菩萨赞请以归还。有三。初赞悔请法。次佛为广说。后欢喜供养赞德而还。初中有二。初赞悔。后请法。初中复二。初标。后释。此初也。本在香城。见秽下想。今闻妙理。生悔愧后。本谓释迦身卑土秽。生下劣想。谓下劣于妙香佛界。何知今者佛身内德。及实净土。本来平等。为有情现。身土不同。故悔前心。而生后悔</p>
<p>经。所以者何(至)示现佛土</p>
<p>赞曰。此释前标所悔愧事。佛境难思。为有情故。我时不测。故有悔心。如如有情者。有情意乐非唯一故。如是如是者。佛利乐事亦非一故。随彼有情种种所乐。佛乃为现种种身土。我先不知。故生下劣。今知是已。故生悔愧</p>
<p>经。唯然世尊(至)常念如来</p>
<p>赞曰。此请法也。睹物思人。在俗常意。况闻妙法。不念如来</p>
<p>经。说是语已(至)当勤修学</p>
<p>赞曰。下佛为广说有二。初总也。后别。此总也。解脱法者。即无为理。无漏诸法。离诸烦恼。名为解脱。门者教也。教能显义。名之为门</p>
<p>经。云何名为有尽无尽</p>
<p>赞曰。下别有三。初释二义令不尽不住。次广说二不尽不住。后结成二不尽不住劝勤修学。初复有三。初问。次显。后劝令不尽不住。此初也</p>
<p>经。言有尽者(至)无生灭法</p>
<p>赞曰。此释二相。尽有二义。一刹那尽灭。二后终尽灭。有为有尽。无为无之</p>
<p>经。菩萨不应(至)住于无为</p>
<p>赞曰。此劝彼令不尽有为不住无为。令不尽有。灭尽有为而更不起。以诸菩萨常修有为行。故名不应尽其有为。不究竟住无为涅槃。常殖生死化众生故。此显不尽涅槃之道。或离二边。显中道义</p>
<p>经。云何菩萨不尽有为</p>
<p>赞曰。下广说二不尽不住。有三。初别明不尽有为。次别明不住无为。后二相对双辨二种。初中复三。初问。次答。后结。此问也</p>
<p>经。谓诸菩萨(至)不舍大悲</p>
<p>赞曰。次答有二。初明不尽之意。后明不尽之相。此初也。何故不尽灭有为。而更起作。以诸菩萨不弃慈悲。常于生死。化众生故。不弃慈悲。通下诸句。由不弃二。故有下事</p>
<p>经。曾所生起(至)而不暂忘</p>
<p>赞曰。下明不尽之相。今有五十五句。旧经但有五十句。此初句也。于得一切智之心增上意乐。宝重勿忘。此等诸位。不应别配。但可总释。或此诸行。皆唯十地。不弃慈悲。皆言大故。增上意乐。名曾生故。若在地前。其增上意。正在其位。不名曾故。由此故知唯说十地</p>
<p>经。成就有情(至)终无厌足</p>
<p>赞曰。此有四句。一利生无倦。二不弃摄事。三护持正法。四于善无厌</p>
<p>经。常乐安立(至)而无怖畏</p>
<p>赞曰。此有五句。一凡所修善常修回向。二求法无懈。三演法不卷。卷谓卷缩。一向施故。不卷缩惜。四胆供诸佛。五生死不畏。上已十句</p>
<p>经。虽遇兴衰(至)能不耽染</p>
<p>赞曰。此有五句。一八风不动。兴衰不欣戚。二不轻末学。后可过己故。三己学敬爱。四于烦恼所杂一切有漏。能如理思。不随增长。五于涅槃乐。能不耽染</p>
<p>经。于己乐事(至)生善友想</p>
<p>赞曰。此有五句。一己乐不着。二他乐不嫉。三不味诸禅。四虽淤三界五起四生。而行化导。如游宫苑。甚生劝喜。不为厌离。五见求来者。生善友想。成我菩提之大业故。二十句已</p>
<p>经。舍诸所有(至)不令究竟</p>
<p>赞曰。此有五句。一好舍无吝。二于智回向。三救护犯禁。四速满诸度。重如父母。五于三十七品。如世翼从。助成圣道。不同二乘。修令究竟</p>
<p>经。于诸善法(至)无碍大施</p>
<p>赞曰。此有五句。一常勤修善。二乐严佛土。三欣赞佛土。四速成佛土。旧经此三合而为一。明佛土故。五为满相好。修无碍施。三十句也</p>
<p>经。为身语心(至)忿恨烦恼</p>
<p>赞曰。此有二句。一持戒严三业。二堪忍固身心。旧云意而有勇</p>
<p>经。为令所修(至)般若刀杖</p>
<p>赞曰。此有三句。一流转满所修。旧云生死无数劫。文少意异。将新解之。然此句居前。前句居后。二听法坚自心。三修慧害烦恼。般若如刀杖。御害烦恼诸怨贼故。上六六度</p>
<p>经。为欲荷(至)善巧化智</p>
<p>赞曰。此有三句。一遍知三科荷有情智慧故。能度有情。知唯有法可能化度。故名荷担。二精进降魔。魔谓四魔。此四即军。或军有十。如龙树说。欲为汝初军。忧愁为第二。饥渴第三军。渴爱为第四。睡眠第五军。怖畏为第六。疑悔第七军。嗔恚为第八。利养虚称九。自高蔑人十。如是等军众。厌没出家人。我以禅智力。破汝等诸军。得成于佛道度脱一切人。三离慢求于巧化道智。为护正法。不自贡高。善求利他之智。于佛正法。能为护持旧云常求无念实相智慧。无所思念无漏正智。名为无念。非无心念</p>
<p>经。为诸世间(至)一切世界</p>
<p>赞曰。此有二句。一常有小欲不多求。知足不更求。修行八大人觉等故。欲令世间爱重自身受我化故。若性多求。得已更求。世便不重。不受自化。二虽顺世间。世法不染。四十句已</p>
<p>经。于诸威仪(至)正念总持</p>
<p>赞曰。此有三句。一示现杀等。一切所作而守威仪。二发通起慧。利乐有情。三持所闻法。为起慧念</p>
<p>经。发生诸根(至)常无权滞</p>
<p>赞曰。此有二句。一发生诸根胜劣妙智。为断疑惑。应根说故。二证无碍辨。演法无拥</p>
<p>经。为受人天(至)四无量智</p>
<p>赞曰。此有二句。一修十善。为受喜乐。二修四无量。开梵天路。生梵天者。修四无量。无量乃是梵天因路。令修无量。名开彼路。不必生于梵天处故</p>
<p>经。为得诸佛(至)心无深滞</p>
<p>赞曰。此有三句。一为得佛声。劝他说法。随喜他善。赞言善哉。二为得佛威仪。修静三业。三为所修胜。于法无染。五十句已</p>
<p>经。为善调御(至)劝众生学</p>
<p>赞曰。此有一句。劝学大乘调御菩萨</p>
<p>经。为不失坏(至)种种大愿</p>
<p>赞曰。此有二句。一恒不放逸。功德不失。二常修妙愿。善根增进。愿所策故</p>
<p>经。为欲庄严(至)善巧方便</p>
<p>赞曰。此有二句。一修善根庄严佛土。二修善巧所修无尽。回向佛智。故善无穷。不尔所修受果尽故。此五句已。旧经中。前佛土阙二。及阙此后三。故唯五十句</p>
<p>经。诸善男子(至)不尽有为</p>
<p>赞曰。此第三结</p>
<p>经。云何菩萨不住无为</p>
<p>赞曰。下第二解不住无为。有三。初问。次答。后结。此问也</p>
<p>经。谓诸菩萨(至)不乐作证</p>
<p>赞曰。下答有二十一句。旧有十九句。亦通所修。不须别配凡圣位次。此有三句。行者缘觉。证者冥会。虽流此三。智不毕竟。专冥会三。不同二乘住彼三中。此中三境。皆取无为。不是毕竟证于无为。名为不住</p>
<p>经。虽行无作(至)故意受生</p>
<p>赞曰。此有三句。作谓造作。因缘和合之所作故。体即有为。虽行无为无作之法。不乐作证。虽观有为后终灭尽无常真如。于善不厌。虽观苦理。故意受生。利乐一切。大乘无常苦空无我理。如前声闻品中已说</p>
<p>经。虽乐观察(至)厌患身心</p>
<p>赞曰。此有四句。观自身无我。不厌身故。不入涅槃。观他无有情。化他无倦。虽观涅槃。而不毕竟永入寂灭。化众生故。虽观真如远离苦身。而得安乐。不厌身心。愿安乐。不厌身心。愿尽生死。度有情故</p>
<p>经。虽乐观察(至)利众生事</p>
<p>赞曰。此有二句。阿赖那者。虽具三藏。今取能执藏。无阿赖耶。是无能执藏义。虽无能执藏体。亦有能藏之法。即请白法藏大乘教也。经十德中。第八清净。第九鲜白。清净者。自性解脱故。其所说法。一刹那中亦无过失离三毒根。离诸系缚。故性解脱。非有三毒而起说故。鲜白者。相续解脱故。非唯一念无其过失。相续说之亦离诸过。又前清净法体离过。此中鲜白。能令学者身亦鲜白。虽观生死永尽。无能执藏之体。不弃清白之教。以化众生。虽观无生之理。常行荷负利众生事</p>
<p>经。虽观无漏(至)不舍大悲</p>
<p>赞曰。此有三句。虽观无漏无为。还顺有漏流转。行者运动起作之义。无行即无为。虽观无行。常行利乐。虽观内外无我之理。不舍大悲。拔有情苦</p>
<p>经。虽观无生(至)所修智慧</p>
<p>赞曰。此有三句。虽因同二乘观无生理。不随二乘之正位。虽观空寂。而不空寂所修福德。虽观远离。不远智慧</p>
<p>经。虽观诸法(至)安立佛种</p>
<p>赞曰。此有三句。虽观有为无实之理。真如法性。常安住圆满。思惟无惙。虽观诸法无主真如。求自然智。精勤匪懈。有标帜者。诸有为也。如王以旗而为标帜。且诸有为。有能相所相。以能相四相为能标帜。一切所相诸有为法为所标帜。无为无此。名无标帜。虽观此无为。而于了义教中。听闻正法。安立佛种。以上诸句所言观者。皆观无为。所言而者皆是不住</p>
<p>经。诸善男子(至)不住无为</p>
<p>赞曰。第三结也</p>
<p>经。又善男子(至)不尽有为</p>
<p>赞曰。下第三段。以二相对双辨二种。有十六对。旧经有四对。此有二对。修者为福。受胜生死。不住无为。修智资粮。拔众生苦。求大菩提。故不尽有为。若住无为。尽于有为。便成二乘。永入寂灭。自利非他。是下文意。一切当知。若不住无为。不尽有为。不同二乘永入寂灭。能成二利。与乐无缺。不住无为。大悲利物。不尽有为</p>
<p>经。利益安乐(至)不尽有为</p>
<p>赞曰。此有二对。利生无替。不住无为。圆成佛法。不尽有为。成满佛身。不住无为。得无畏等。不尽有为</p>
<p>经。方便善巧(至)不尽有为</p>
<p>赞曰。此有二对。善巧化生。不住无为。妙智常观。不尽有为。修报化等佛土圆满。不住无为。佛之报身常住无尽。不尽有为</p>
<p>经。常作饶益(至)不尽有为</p>
<p>赞曰。此有二对。常益有情。不住无为。受法无废。不尽有为。善根无尽。不住无为。善根不坏。不尽有为。由善根力。持身功德。皆不断坏。不尽有为</p>
<p>经。为欲成满(至)不尽有为</p>
<p>赞曰。此有二对。成愿利生。不住无为。不希永入于毕竟灭。不尽有为。圆意善净进行利他。不住无为。上意神净自利无尽。不尽有为</p>
<p>经。恒常游戏(至)不尽有为</p>
<p>赞曰。此有二对。五通利物。不住无为。善圆佛智。善满六通。究竟无尽。不尽有为。诸度自利圆满。不住无为。本思利他未满。不尽有为</p>
<p>经。集法财宝(至)不尽有为</p>
<p>赞曰。此有二对。法财无厌。不住无为。不乐二乘少法。唯示大乘广法。不尽有为。誓愿无退。恒度有情。不住无为。誓愿圆满。无休息故。不尽有为</p>
<p>经。积集一切(至)不尽有为</p>
<p>赞曰。此有二对。集妙法药不息。不住无为。随病授药无休。不尽有为。知众生病能外用故。不住无为。能息众病永不休息。不尽有为</p>
<p>经。诸善男子(至)精勤修学</p>
<p>赞曰。此结成二不尽不住</p>
<p>经。尔时一切(至)身心踊跃</p>
<p>赞曰。自下第三欢喜供养赞德而还。有三。初闻法欢喜。次花香供养。后赞礼而还。此初也。闻法开发曾未悟者。劝励已悟诸菩萨心。故大欢喜。身心踊跃</p>
<p>经。以无量种(至)深没于膝</p>
<p>赞曰。此花香供养。有二。初供养三尊。后散遍世界。如文可知。有法之处。如佛塔庙。理须供养。况表佛土本所唯净。亦表有情灭烦恼恶。故覆于地。足可修行法性等益。故深没膝</p>
<p>经。时诸菩萨(至)便往彼国</p>
<p>赞曰。此赞礼而还。身业归故顶礼。语业归故称赞。利益既周。故须还国</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 