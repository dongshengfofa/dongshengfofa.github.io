<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>说无垢称经赞卷第四(本)</p>
<p>　　　　大慈恩寺沙门基撰</p>
<p>经尔时世尊(至)问安其疾</p>
<p>赞曰。自下第九命罗怙罗。初命。后辞。此初命也。罗怙罗。此云执日。本是执日阿修罗名。法华经云罗睺阿修罗王。是也。此是非天前军。非天将与帝释斗时。此为前军。见日月天子放光远射非天之眼。非天此乃以手执日。障蔽其光。今此佛子。取喻为名。亦复如是。佛法如日。由有此子。障我佛法智日之光。如彼非天。故以为名。古名宫生。耶输被谤。设誓自明。实在宫生。非外他子。故名宫生。此子因缘。如经广说。以昔为王。沙门求见。六日不睹。或塞鼠穴六日。障他母子绝食。故处胎中。经六年住。后佛至迦维罗国。七日化千比丘皆形似佛。使之选佛。果至佛所。以明佛子。遂令舍利目连度之。时年小矣。恐繁不述</p>
<p>经。时罗怙罗(至)诣彼问疾</p>
<p>赞曰。下辞有三。此总陈道屈。昔赞出家。有为有相。彼陈出家者为无为有相。以真诘俗。道屈辞穷。故不堪也</p>
<p>经。所以者何(至)功德胜利</p>
<p>赞曰。下显理穷。初征后显。显中复有二。初陈已事。后显他词。已事有二。初显他问。后显已答。此征及显他问也。此诸童子。婆罗门种。姓离呫毗。佛为轮王。罗怙罗继嗣。故今赞叹亦言轮王。轮王有四。铁铜银金。各能王彼一二三四天下人庶。如常分别。既脱屣轮帝之宝。而为出家。学出家功德有何利也</p>
<p>经。我即如法(至)功德胜利</p>
<p>赞曰。此显已答。出家宽旷。犹若虚空。在家迫进。譬诸牢狱。故经言孔雀虽有色严身。不如鸿鹤能远飞。白衣虽有富贵力。不如出家功德胜。功德者善生。胜利者恶灭。功德者福。胜利名智。胜利者。能出世间。功德者。福惠二严</p>
<p>经。时无垢称(至)而作是言</p>
<p>赞曰。下显他词有二。初陈至轨。后正陈词。此初文也</p>
<p>经。唯罗怙罗(至)功德胜利</p>
<p>赞曰。下正陈词有五。初正陈理诘。二劝彼出家。三童子请问。四无垢教示。五童子获益。初中有三。初总非。次别诘。后结正。此初文也</p>
<p>经。所以者何(至)是为出家</p>
<p>赞曰。下别诘中有二。初票。后显。此初票也。空理义云。前赞出家世俗有相。今以胜义无相为征。故言无胜利无功德。应理义云。世俗事为末。胜义理为本。前赞出家。赞俗事末。今以理本为正。故言无利德名真出家</p>
<p>经。唯罗怙罗(至)功德胜利</p>
<p>赞曰。下显有三。初明有为有相出家。次明无为无相出家。后明大乘出家德利。此初文也。前为他说有功德胜利体相者。有为有相。非胜义谛也</p>
<p>经。夫出家者(至)功德胜利</p>
<p>赞曰。此明无为无相出家。空理义云。夫出家者。本欲灭除世俗有相。希趣胜义无为性空。性空之中。何有德利。应理义云。一切圣人皆无为而有差别。无为即是涅槃解脱。真如理灭。涅槃解脱生死缚故。真如湛寂。离妄倒故。择灭性离二胜障故。为求此故。而作出家。诸德本故。不为有为。非德本故。故于无为无德无利。无为本中。无有差别。性相功德。亦无差别。作用胜利。非无凝然功德胜利。又出家者。离分别执。有德有利。是有分别。非真出家。故真出家。破分别执。无德无利</p>
<p>经。唯罗怙罗(至)无色非色</p>
<p>赞曰。下明大乘出家德利。有二十四句。旧有二十二句。全阙新中无色非色及无诸取。仍止观双修中阙修观。断恶修善中无修善。此中三句。空理义云。胜义谛中。无他彼。无自此。亦无中间。远诸见。亦无色与无色别。应理义云。此三句中。一无彼此中间。出家之人。物我俱遣。身外无他彼。摄他同己。常行济拔。他外无自此。他得乐时。如我得故。亦非物我外而有中间。二远诸见。五见皆断。旧云六十二见。唯是边见邪见所摄。相极狭也。三无色非色。色谓修饰仪容。非色谓识达了解。都不持此。名之为无。或外道妄见。执我为色。执色蕴为我故。执我为非色。执四蕴命根为实我故。如六十二见中。之我者色。死后有想。执我无色。死后有想等。此等皆为无为出家。故离诸非而顺诸见。下皆准知</p>
<p>经。是涅槃路(至)圣所摄受</p>
<p>赞曰。此有三句。空理义云。无此彼中间者。能到涅槃。故名为路。达诸见故。智者称赞。无色非色故。圣所摄受。应理义云。其为无为而出家者。一到涅槃故。二圣所称赞。三圣行摄受。诸圣常时摄而领之。以为胜故。旧云。处于涅槃。由此为路。能处涅槃。又云。圣所行处。即圣所称赞。契圣心故</p>
<p>经。降伏众魔(至)离诸恶法</p>
<p>赞曰。此有七句。空理义云。分别执有。故是众魔。便入五趣。不得五眼。无五根力。乃损众生。自恶不息。若为达空而出家者。众魔自降。乃至广说。自恶便息。应理义云。为无为法而出家者。一降四魔。二超五趣。三得五眼。四立五根。五获五力。六不损恼彼一切众生。七自诸恶一切能离。五眼者。一肉眼。非修定生。四大所造净色为性。二天眼。因修所生大造净色。三法眼。缘教有慧。四慧眼。缘理空智。五佛眼。觉察自他之妙智也。所余四魔五趣根力。皆如前说</p>
<p>经。摧众外道(至)离我我所</p>
<p>赞曰。此有六句。空理义云。若为有为有相出家。不能摧外道超假名。乃至不能离我我所。若为无为无相出家。便摧外道。离我我所。应理义云。为无为法而出家者。一正见故摧外道。二法体亡言故超假名。三得大涅槃。出贪欲泥。四无耽着故无系属。五无物我故无所摄受。旧经倒此云无所受故离我我所</p>
<p>经。无有诸取(至)善护他心</p>
<p>赞曰。此有三句。空理义云。取者分别执取之义。扰者烦扰。乱者恼乱。调者制伏。护者随护。为无为空而出家者。无执取。离烦恼。伏自心。灭护他意。为有为相而出家者。不能如是。应理义云。一离诸取。取者贪着执取之义。体即四取。一欲取。缘五境贪。二见取。取诸见。三戒取。取诸戒。四我语取。取别实我。无我体。唯有名。名我语取。后三体慧如名。各以自见为性。此无诸取是折伏道。断诸取断惑道。二无扰乱。扰乱扰者散义。乱谓[跳-兆+參]义。即体散乱。心驰境中。[跳-兆+參]扰不定。故名扰乱。或六散乱。一自性。二相。三粗重。四内。五外。六作意。三调自心。护他心。自心烦恼善能调伏。将护他心。勿令生恼。而成就之</p>
<p>经。随顺寂止(至)修一切善</p>
<p>赞曰。此有二句。一顺定修慧。寂止者定。胜观者慧。止观二门。摄诸功德。二离恶修善。名真出家。空理义云。观达性空。心常住此。故名止观。知俗证真。故名断修</p>
<p>经。若能如是名真出家</p>
<p>赞曰。此结正也</p>
<p>经。时无垢称(至)宜共出家</p>
<p>赞曰。此下第二。劝修出家。初总票劝。后显劝由。此初文也。佛法契真。故名善说。毗奈耶者。此名调伏。即广律本。出家乃是佛法调伏之所摄持。劝可依律而出家也。此乃大乘毗奈耶耳</p>
<p>经。所以者何(至)第一最难</p>
<p>赞曰。此显劝由。有四难故。一佛出世难。二离八无暇难。三得人身难。四具有暇难。今得有暇。可谓功德。汝可出家。旧无后三</p>
<p>经。诸童子言(至)不得出家</p>
<p>赞曰。第三童子请问诸遮难中。父母不许。不得出家。非我本心不乐出家</p>
<p>经。无垢称言(至)成苾刍性</p>
<p>赞曰。第四无垢教示出家中。有二。一身出家。被服落丝。二心出家。发心修行。发心修行。是真出家。得持禁戒。成苾刍性。被服落丝。成苾刍相。今劝出家。依真出家故</p>
<p>经。时三十二(至)誓修正行</p>
<p>赞曰。第五童子获益</p>
<p>经。时我默然(至)诣彼问疾</p>
<p>赞曰。结答词由卑躬请退</p>
<p>经。尔时世尊至问安其疾</p>
<p>赞曰。自下第十命阿难陀。初命。后辞。此命也。阿难陀者。此云庆喜。释迦成道。人天庆喜。当此夜生。因以为称。后年二十。方始出家。佛法皆闻。为佛侍者。亲而且待。故今命之</p>
<p>经。时阿难陀(至)诣彼问疾</p>
<p>赞曰。下辞有三。此总陈道屈。谓佛实疾。我方乞乳。彼说化身。真佛无疾。道屈故辞</p>
<p>经。所以者何(至)当用牛乳</p>
<p>赞曰。下显理穷。初征。后显。显中有二。初陈已事。后显他词。已事有二。初以疾须乳。后我方乞之。此征及佛疾当用乳也。现小疾者。佛患背痛。时亦有之。乳和毕钵。可以为疗</p>
<p>经。我于晨朝(至)从乞牛乳</p>
<p>赞曰。我方乞之食。不非时故。晨朝将入聚落故。整服如鸟翼故。持衣钵乞。必有处依。城中规以供侍。从乞牛乳</p>
<p>经。时无垢称(至)而作是言</p>
<p>赞曰。下显他辞有二。初明至轨。后显他词。此初文也</p>
<p>经。唯阿难陀(至)持钵在此</p>
<p>赞曰。下显他辞有五。一彼问。二已答。三理诘。四生惭。五空告。此初也。方申理诘。初示不知。故为此问</p>
<p>经。我言居士(至)故来至此</p>
<p>赞曰。此已答</p>
<p>经。时无垢称(至)诽谤如来</p>
<p>赞曰。下理诘有二。初责其谤佛有疾。后显佛实无疾恼。或初显报身无疾。后显法身无疾。初中复二。初总责。后别责。此初文也。嫌言不当是甚重言止止。诽毁者。谤黩之异名。佛实无疾。谓佛有疾。名虚谤也</p>
<p>经。所以者何(至)当有何恼</p>
<p>赞曰。下别责有四。一恶法久亡。二责为粗语。三善根已满。四即受限此。此为二对。恶法尽故。有疾言粗。善法圆故。有疾可耻。故分为四。此初文也。佛体无漏。金刚合成。生死因果。现种恶法。及微细习气。皆已永断。诸善皆圆。当有何疾。疾者由恶因生故。四大乖违名疾。由此疾故苦恼遂生。佛善皆圆。有何苦恼。善因不招苦恼果故</p>
<p>经。唯阿难陀(至)得闻斯语</p>
<p>赞曰。二责为粗语。令禁声归寺。名默还所止。言佛有疾。碜切有余。故名粗语。莫使异人闻粗语者。总也。已下别显。何谓异人。大威天者。欲色二界有大神通道德天也。余处菩萨。皆见报身。曾不闻疾。今闻。佛疾。甚可惊疑。故名粗语</p>
<p>经。唯阿难陀(至)无有是处</p>
<p>赞曰。三善根已满。转轮圣王。具少善根。修十善因之所感得。名成少善尚得无病。况佛多劫无量善因福智二严。而当有疾。必无是理</p>
<p>经。唯阿难陀(至)受斯鄙耻</p>
<p>赞曰。四恐受隈羞。有三。初总责。次别责。后驱遂。此初也。可急窃归。勿令我等受此鄙愧可耻之语</p>
<p>经。若诸外道(至)诸有疾乎</p>
<p>赞曰。此别责也。外道邪见。多生诽谤。若闻粗言。恶念必起。自疾不救。何以救人</p>
<p>经。可密速去勿使人闻</p>
<p>赞曰。此驱逐也。禁声急急逐去。勿使外人闻</p>
<p>经。又阿难陀(至)世法不染</p>
<p>赞曰。自下显佛实无疾恼。亦显法身无疾。略有十句五对。一是法身。非杂秽身。此是功德法所成身。名为法身。非真如身。此事身故。非是烦恼众苦杂身。二出世间身。非世间身。出世间者。不可毁坏。非道所治。非是世间可毁可坏道所治也。故诸世间疾恼等事。所不能染</p>
<p>经。是无漏身(至)当有何疾</p>
<p>赞曰。三是无漏。非是相应所缘二缚之所随增。离诸漏故。四是无为。无为有二。一真如等。非因缘生。故名无为。二无漏蕴。非业烦恼之所为故。亦名无为。佛五蕴身。亦名无为。非业烦恼之所为故。五出众数。不堕生数。数永寂故。但堕法数。众生必是趣界生获。体即第八异熟无记识。佛身唯无漏唯善故。非生数所摄。如是之身。当有何疾。阿难少见。谓佛化身即真佛身是杂秽身。乃至广说。堕在欲界人趣之身。谓实有疾。故今示正理。佛示实疾</p>
<p>经。时我世尊(至)而谬听耶</p>
<p>赞曰。四生惭也。谬者错也。无者非也。非是近佛我得错听也。又有解言。无近者远也。我虽为侍。心智远佛。不能知佛。得无近佛而错听耶</p>
<p>经。即闻空中(至)实无诸疾</p>
<p>赞曰。五空告有三。初说真佛无疾。次显化佛有疾所由。后劝取乳。此初文也。真身者报身也。是实功德。从因修生。故名真身。或法报佛。皆名真身。非权迹故。旧经无此。如居士言。世尊真身。实无诸疾</p>
<p>经。但以如来(至)示现斯事</p>
<p>赞曰。此显化佛有疾所由。五浊世者。浊者滓秽。如食滓秽。名之为浊。一烦恼浊。烦恼重故。二见浊。五见竞故。三命浊。寿极短故。四有情浊。恶众生故。五劫浊。饥馑疫病刀兵。如其次第。三十二十十岁时起。今时已有彼前相故。此如法华疏第三卷。释迦慈悲。生此恶世。为欲教化导引现受恶业贫穷苦恼众生。行诸恶因恶行有情。示同有疾。非佛实有。世尊随类化众生故。显一切恶业必有恶果。世尊现受犹不免故。欲令后德有疾自裁。佛亦现有。我何人故。为众生病佛亦病故。由斯现病。非佛实病。问。何故无垢不自显佛现病所由。令空中告。答。欲显一言契当深故。幽冥自他仪皆同故。问。空声是何。答。或是无垢神力所为。或大菩萨冥现斯事。理皆不爽</p>
<p>经。行矣阿难陀取乳勿惭</p>
<p>赞曰。此劝取乳。供佛。勿自增惭。问。何故无垢诃令密去。空令取乳。答。说佛实病须乳。此不当故令去。说佛化有疾故须乳。理可然故令取。诃法。先诃令去。示法。后示令取。亦不相违</p>
<p>经。时我世尊(至)诣彼问疾</p>
<p>赞曰。结答词由卑躬请退。我时不识彼之所云。故默无对</p>
<p>经。如是世尊(至)问安其疾</p>
<p>赞曰。下品第三结类声闻皆辞不散。有二。初类问。后类答。此类问也</p>
<p>经。是诸声闻(至)诣彼问疾</p>
<p>赞曰。此类答也</p>
<p>　　菩萨品第四</p>
<p>别叙昔权。昔权有二。一化声闻。已如前辨。二化菩萨。次下当陈。佛知彼类不可对扬。显彼高德共来影辅。今明令菩萨问疾事。故名菩萨品。此品有二。初明四德词屈不往。后明余类皆陈不堪。然四德中。分为二对。令希不退。自仰菩提。不觉魔怨。宁知世福。无垢随宜对折。各便缄言。故四德虽殊。为二对以区别。一一之中。文皆有二。初命。后词</p>
<p>经。尔时世尊(至)问安其疾</p>
<p>赞曰。此命也。梵云梅呾利耶。翻为慈氏。古云称帝丽。或云弥勒。皆讹路也。说此本缘。如弥勒上生疏上卷</p>
<p>经。慈氏菩萨(至)诣彼问疾</p>
<p>赞曰。下辞亦三。此总陈道屈。放钵经云。弥勒语文殊师利言。如汝等辈。百千万亿。亦不能知我举足下足之事。岂以小生所系道屈济流。良以进德先知。推名上士。故假之以前屈词。今命以对扬。非是弥勒实为屈矣。昔说不退。令彼希求。彼说无相如门。今作因缘之言。时道以屈。故词不堪</p>
<p>经。所以者何(至)所有法要</p>
<p>赞曰。下别显理穷。初征。后显。显中有二。初陈己事。后他词。此征及陈己事也。睹史名者。欲界六天中第四天也。此名知足。受诸欲乐。深知足故。由此根性。菩萨住中。以当生下。佛记弥勒。却后十二年。当于本处。结跏趺坐。如入灭定。入般涅槃。上生知足。绍隆补所。所以彼天多来瞻礼。慈氏已超退位。故随所应。以四不退法轮之行。为彼天说。或唯为说八地以上第四不退法轮位法</p>
<p>经。时无垢称(至)而作是言</p>
<p>赞曰。下显他词有二。初明至轨。后正陈词。此初也。弥勒落发缁衣。次当补处。无垢形随俗。故致虑宜</p>
<p>经。尊者慈氏(至)正等菩提</p>
<p>赞曰。下正陈词有二。初牒经申理。后明时众获益。初中复三。初总牒经文。二别申理诘。后结劝显真。是故慈氏勿以此法诱诸天子下是。此文也。初授者与也。记者别也。识也验也。自领记别。名为受记。受者领故。佛与之记。故名授记。佛于诸律及上生经中。为授记别。言一生者。除今身后在天一生。故言一生。中有方便属天摄故。不数人中。有说在天及当人中。共名一生。如说七生。说人天二生去生故。佛言弥勒。当生知足。尽彼一生。当得成佛。在知足天。亦名一生所系菩萨。不说居人名为一生。此理为正。菩萨有三。一生所系。及最后身。坐道场者。此问一生。不问余二</p>
<p>经。为用何生(至)现在耶</p>
<p>赞曰。下别申理诘。大文有三。初依有为无为异为难。次依有为无为一为难。为依如生以下文是。后以菩提涅槃理均为难。若尊者慈氏当证菩提。一切有情亦应当证下是。初二难因。后一难果。初中复二。初难有为。后难无为。初中复二。初总。后别。此总征也。生是有为之生相故。依此为难。前说一生当得菩提。故初以生而为征诘。显有为法。念念不住。无实生体。依何受记</p>
<p>经。若过去生(至)未来生未至</p>
<p>赞曰。下别征也。大乘三世本无实体。依一有法。曾有名过去。当有名未来。现有名现在。三世俱是假所施设。现在法可实其世假立。过去未来法皆假说也。依何实故。今难言过去已灭。未来未生。若依小乘。过去用已灭。未来用未生。非无生体。若不难用。便不成难。今依大乘。作斯难体。便无过失</p>
<p>经。若现在生现在生无住</p>
<p>赞曰。下难现在。初难。后证。此难也。现在法中。本无今有。有位名生。生位暂停。假名为住。住别前后。假立异名。此后无时。假名为灭。现在诸法无暂实住。亦无相续。经停久住。故言现在。而无有住。非无假住。若有实住可能为因。能得当来可依授记。现无实住可能为因。依何为记</p>
<p>经。如世尊说(至)即殁即生</p>
<p>赞曰。既难无住。恐义无由。故引经。时之极促。名为刹那。不但一刹那。念念皆如此。故经重言刹那刹那具生老病死。者熟变。即异相也。唯说有三。不说有住。现法二时没入过去。初后暂一生。生时亦老。更无别时。唯说生没初后二时。即如经说有三有为之有为相。谓生异灭。不别说住。大乘解云。由一切行三世所显。由未来世本无而生。彼既生已落谢过去。现在世法二相所显。谓住及异。唯现在法。有住可得。前后变异。亦唯现在。总说住异。而为一相。住是有情所爱着处。为令生厌。又同一世。所以合说。今此经中。说无实住。亦无经停片时实住。故唯说三。生老死相。或说现身念念皆有十二支中生老死支。故无住也</p>
<p>经。若以无生(至)所入正性</p>
<p>赞曰。下难无为。初牒出体。后正申难。此牒出体。空理义云。入者证也。正性者。法之真性。即胜义空性也。应理义云。无生之体。即是所证真如正性。真如乃是法正真性。旧云正位。位者体位。即正性也</p>
<p>经。于此无生(至)得受记耶</p>
<p>赞曰。此正申难。空理义云。空胜义中。何记可授。何觉可证。有觉可证。有记可授。无觉可证。云何记也。应理义云。前难因缘法门。此难真如法门。真如门中。第无觉可证。何有记别而受记耶。金刚般若云。实无有法佛得阿耨多罗三藐三菩提。乃至然灯佛与我记等</p>
<p>经。为依如生(至)得授记耶</p>
<p>赞曰。下以有为无为一为难。前难二别。可有前过。今以有为无为是一。故有记别。便作是难。于中有三。初别难依如。次总显依如。后结难依如。初中复三。初双征。次别难。后双结。此初文也。空理义云。若世俗有与胜义空一。得授记者。为依空生为依空灭得授记耶。应理义云。若因缘法与真如一。得授记者。为依生为依灭得授记耶</p>
<p>经。若依如生(至)如无有灭</p>
<p>赞曰。此别难也。空理依空。无生无灭。应理依如。亦无生灭。如何授记。旧文难解</p>
<p>经。无生无灭(至)无有授记</p>
<p>赞曰。此双结也。记因得果。因灭果生。生灭既无。如何授记</p>
<p>经。一切有情(至)亦如也</p>
<p>赞曰。此总显依如。泛然总显一切依如。欲明如中无授记故。一切有情。及一切法。此总依如。于中一切贤圣依如。于中弥勒别亦依如。欲显凡圣人法总别皆依于如。空理义云。皆依如者。皆性空故。应理义云。用依性故。体依性故</p>
<p>经。若尊者(至)而得授记</p>
<p>赞曰。下结难依如有二。初总申难。后释所由。此初文也。尊者依如。既得授记。有情依如。亦应受记</p>
<p>经。所以者何(至)异性所显</p>
<p>赞曰。此释难由。真理成混名非二显。依无二门而得显故。亦非种种差别所显。体成种种。或非二我之所显示。亦非种种横计差别之所显故。何得有记。记者别也。验因明果。有种种故。真无种种。故无授记不授记者</p>
<p>经。若尊者(至)当有所证</p>
<p>赞曰。自下第三以烦恼菩提理均为难。有二。初难菩提。后难烦恼。菩提有二。初难。后释。此难也</p>
<p>经。所以者何(至)等所随觉</p>
<p>赞曰。此释难由。菩提觉义。一切有情。皆有佛性。若勤来者。平等皆能随觉诸法。弥勒当随觉。慈氏得授记。有情当随觉。亦应得授记。旧云一切众生即菩提相。以等随觉。即有当来菩提相故。此乃事均俱当证故</p>
<p>经。若尊者(至)当有涅槃</p>
<p>赞曰。下难涅槃有二。初难。后释。此难也</p>
<p>经。所以者何(至)为般涅槃</p>
<p>赞曰。下释难由。空理义云。非一切有情当有证空而不涅槃。空无苦果。即名涅槃。以佛观见真如性空为涅槃故。应理义云。般涅槃。此云圆寂。涅槃有四。一自性清净涅槃。谓一切法相真如理。二有余依涅槃。谓苦因尽所显真理。三无余依涅槃。谓苦果尽所显真理。四无住处涅槃。谓所知障尽。大悲般若所转真理。今以性净。难余三种。难意云。非一切有情不当般涅槃。佛说真如为性净涅槃。性净涅槃。既本具有。余三义显。何当不有。旧云佛智众生毕竟寂灭。现有性净。即知当来有涅槃相。离此真如。不须更灭。今已灭故</p>
<p>经。以佛观见(至)为般涅槃</p>
<p>赞曰。重释前相。空理义云。以佛观见有情本性寂灭空理。为涅槃体。故说众生当证此空真如。为般涅槃。故与尊者。二理皆均。应理义云。以佛观见本性真如。为涅槃体。故说有情当证真如。得余三种之圆寂故。尊者当得。有情亦当得。既难当得。故知以本性净涅槃。难余三种</p>
<p>经。是故慈氏(至)滞诸天子</p>
<p>赞曰。第三大文结劝显真。有二。初略劝显真。后广劝显真。略中复二。初略劝。后略显。此略劝也。空理义云。勿以分别有相招诱天子。论滞天子。令不证真。应理义云。弥勒前说因缘法门。无垢今以真如法门。以深难浅。故且不答。但修因缘浅教初学名诱。不能超进名深。迟缓行故。应示真如及真智。教令根熟及速入也</p>
<p>经。夫菩提者(至)亦无退转</p>
<p>赞曰。次略显真。空理义云。空为菩提。故无求退。应理义云。解深密经说。菩提菩提断。俱名为菩提。智度论云。智及智处。皆名般若。菩提能观智。菩提断即真如。二俱菩提。今说真如名无上菩提。故无趣求亦无退转</p>
<p>经。尊者慈氏(至)菩提之见</p>
<p>赞曰。下广劝显真有二。初广前劝。后广前显。此初也。有趣有求。有退有转。见有此者。名分别菩提之见。不契真宗。当令舍之</p>
<p>经。所以者何(至)非心能证</p>
<p>赞曰。下广显真。初票。次释。后结。此标也。不可以五根身能证。不可以分别心能证。五识名身。依色根故。虽无分别智相应名心非心。而是心是无分别智。非分别心。是无分别心。今遮分别故。言非心能证</p>
<p>经。寂灭是菩提(至)皆寂灭故</p>
<p>赞曰。下释菩提非身心证。今有三十二句。旧有二十五句。新三十二句中分四。初十三句。别明断及正智离计所执菩提之义。旧文十一句。次有五句。别明断及正智体之与用菩提之义。次有九句。别明断及正智离有漏依他菩提之义。旧有七句。后有五句。合明断及正智深妙菩提之义。旧有二句。初中有二。初八句明断是菩提。旧文六句。后五句。明智是菩提。空理义云。文段虽同。义意全别。菩提者真谛空性。理空为断菩提。心空为智菩提。应理义云。真如为断菩提。断之性故。无分别慧为智菩提。有智用故。菩提觉义。觉性觉用。俱名觉故。引教如前。八句明断菩提中。分三。初一句总谈离相。次六句别谈离相。后一句总成离相。此初也。有情相及法相。二皆寂灭故。寂灭是菩提。由此正智而可内冥。不可以身以心能证。此下菩提。皆释上文非身及心之所证义。然下菩提皆有二文。初票。后释。故者所以。释标所由</p>
<p>经。不增是菩提(至)皆不行故</p>
<p>赞曰。我法二种能缘缘时。皆是增益。真理不然。所缘不增。旧云不观离诸缘故。不可以遍计心之所观故。我法二种。可为名言分别作为之所缘行。真理不然。故是菩提</p>
<p>经。永断是菩提(至)皆舍离故</p>
<p>赞曰。我法二种。见趣所缘。为取所著。真理不然。永断见趣。舍离见趣</p>
<p>经。离系是菩提(至)永寂静故</p>
<p>赞曰。我法二种。动乱之法。乃为一切分别所缘。体不寂静。真理不然。故离分别。动乱系缚。一切分别。亦永寂静。旧云障是菩提。即此离系。然意难得。举其所治。显离是菩提。然无寂静</p>
<p>经。广大是菩提(至)不测量故</p>
<p>赞曰。此一句总成离相。弘者大也。一切分别。大不测。离分别心所行境故。旧经无此</p>
<p>经。不证是菩提(至)皆远离故</p>
<p>赞曰。下有五句。明智菩提。分三。初一句。体无所执能证作用。次有二句。以智依如。后有二句。显智一味。此初文也。一切分别静论永息。故无所执能证之相。是智菩提</p>
<p>经。安住是菩提(至)随如故</p>
<p>赞曰。此二句。以智依如。法者功德。界者性也。功德法性。故若法界。智住法界。随其真如至穷极故。旧经云顺是菩提顺于如故</p>
<p>经。不二是菩提(至)实际所立故</p>
<p>赞曰。不但理无有二。智亦不二。离计所执差别法故。实际者真理。智缘真理生。故名建立。旧经无此建立之门</p>
<p>经。平等是菩提(至)毕竟离故</p>
<p>赞曰。下第二段有五句。别明断及正智体之与用菩提之义。有二。初二句。明断菩提体。后三句。明智菩提用。此初文也。初句明断性平等遍十二处。眼与色。耳与声。乃至意与法。皆平等遍如虚空故。后句明断无为。离四相故</p>
<p>经。遍知是菩提(至)所不杂故</p>
<p>赞曰。下三句。明智菩提用。遍知心行。能照之用。正智即是能了之门。除此更无能了用故。与内六处。体不相离。依六处起。能了诸法。即名为门。更无门也。旧名不会。文错难知。果智能会。非因六处可能会故</p>
<p>经。无杂是菩提(至)永远离故</p>
<p>赞曰。智体无漏。非烦恼杂。烦恼现行相续乃种习气。永远离故</p>
<p>经。无处是菩提(至)不可见故</p>
<p>赞曰。自下第三有九句。别明断及正智离有漏依他菩提之义。有二。初八句。明断菩提离有漏相。后之一句。明智菩提离有漏相。此中初句。理无方所。此第二句。理无住处。依他有方。可有形段故。亦有住处为可见故。旧经无住</p>
<p>经。唯名是菩提永远离故</p>
<p>赞曰。有为诸法名有作用。由名诠之。体用便增。可有名体。真理不然。唯名所显。声无作用。不能令真体用增长。唯有假名。无所诠相。旧云假名。意少别也。不同依他可取可舍。犹如波浪。有为有动。真理不可取舍。故名无浪。旧名如化是菩提。文别意同</p>
<p>经。无乱是菩提(至)本性净故</p>
<p>赞曰。真理常静。故无动乱。本性清净。故体善故</p>
<p>经。明显是菩提(至)离攀缘故</p>
<p>赞曰。真理无染杂。故体明显。性离攀缘。故无取着。旧经无明显</p>
<p>经。无异是菩提(至)平等性故</p>
<p>赞曰。此之一句。明智菩提离有漏相。性智平等。能随诸法。皆悉觉了。故名无异。一味了别。名无异故。旧云诸法等故。等了诸法也</p>
<p>经。无喻是菩提(至)极难觉故</p>
<p>赞曰。下有五句。合明智断二种菩提深妙之义。非喻所喻。绝比况故。体深微妙。自非正智。难可觉故</p>
<p>经。遍行是菩提(至)不能染故</p>
<p>赞曰。此中三句。旧经并无。断体用遍。真理可知。智用亦周。故遍行也。行者在也。理遍在故。行者起也。智用遍起故。或智亦遍在。性无碍故。如来报身无不在故。顶者极也。理智最上皆至极故。有为无为皆上首故。此二世法皆不染故</p>
<p>经。如是菩提(至)非心能证</p>
<p>赞曰。此第三结</p>
<p>经。世尊(至)无生法忍</p>
<p>赞曰。大文第二时众获益。上知足天多大菩萨。说不退转。令其获证。明诸天子皆出世间令得无生法忍。皆是无漏。相续无生。皆入八地</p>
<p>经。时我默然(至)诣彼问疾</p>
<p>赞曰。结答词由卑躬请退</p>
<p>经。尔时世尊(至)问安其疾</p>
<p>赞曰。下明光严。名如前释。初命。后辞。此命也</p>
<p>经。光严童子(至)诣彼门疾</p>
<p>赞曰。下词有三。此总陈道屈。彼迷因菩提。不识体用。由他具述。方始了知。不足对扬。故陈道屈</p>
<p>经。所以者何(至)从何所来</p>
<p>赞曰。下显理穷。初征。后显。显中有五。一明逢问。二明彼答。三明已诰。四明彼述。五结成益。此征及逢问也。已将出城。彼方欲入。相逢致礼。童子常仪。因问所从。使为理对。弥勒出家之相。彼便稽首。光严在俗之貌。故礼于他。缁素虽复不同。道德俱大。菩萨连复命往。同品俱辞。列德标名。不相违也</p>
<p>经。彼答我言妙菩提来</p>
<p>赞曰。二明彼答。光严示因菩提而未能悟故。因问事举因菩提答。令其悟矣。菩提觉义。慧通因果。旧言道场。意显因菩提。故以场为因。前答慈氏。多说果位。真如正智。以为菩提。今说因位。能生果德。以为菩提。万行皆以慧为导首。万行俱是慧之眷属。一切皆是慧之境故。皆名菩提。菩提有五。一菩提性。谓真如。二菩提用。谓真智。三菩提因。能得菩提三慧轮等。四菩提伴侣。福智万行。五菩提境。谓真俗法。下随所应。有此五种</p>
<p>经。我问居士(至)为何所是</p>
<p>赞曰。三明已诘。直问菩提。谓有方域。故问菩提为何所是</p>
<p>经。即答我言(至)不虚假故</p>
<p>赞曰。四明彼述有二。初别显三十二种菩提之体。后如是善男子下。结成举措皆是菩提。三十二种。分之为六。初四种名真实发趣。趣向佛果真实行故。次六种名波罗密多。能令行者到彼岸故。次八种名成熟有情。以此八种。利众生故。次二种名一切善根。修善除恶。善根满故。次六种名摄受正法。苞含缘领佛正法故。后六种名供养如来。修法供养最第一故。至文各各随应释相。遍此次第。解其所由。淳者贞厚。直者质实。易可共住。初所学故</p>
<p>经。发起加行(至)能成办故</p>
<p>赞曰。励力修作。名为加行。故所施为。皆能成办</p>
<p>经。增上意乐(至)殊胜法故</p>
<p>赞曰。勇猛修作。不惮劬劳。名为增上。故能究竟证会佛果菩提涅槃。旧云深心增益功德者。当证佛果故</p>
<p>经。大菩提心(至)无忘失故</p>
<p>赞曰。广觉诸法。名大菩提心。恒照诸法故。能无忘失。旧云无错谬觉法真理故。意义大同</p>
<p>经。清净布施(至)皆圆满故</p>
<p>赞曰。上四名发趣。下六名到彼岸。悕者望也。无相无漏行布施时。名清净施。不希世间五蕴自体大财位等异熟果故。坚固守护所受净戒。故所愿求皆能满足。戒是功德宝之瓶故</p>
<p>经。忍辱柔和(至)无懈退故</p>
<p>赞曰。由忍不恚。由劝不惰</p>
<p>经。寂止静虑(至)法性相故</p>
<p>赞曰。由入禅定。寂静其心。心除硬涩。便能调顺。起神通业。有大堪能。由慧简择。故能现前证见理事诸法体用</p>
<p>经。慈是妙菩提(至)能忍受故</p>
<p>赞曰。下第三段有八。名成熟有情。初四无量。后四别行。慈能平等与他乐故。悲能拔苦。行拔济时。有劬劳皆能忍故</p>
<p>经。喜是妙菩提(至)爱意等故</p>
<p>赞曰。由内证真。受法菀乐。故见他善。便助之喜。无嫉妒故。内常欢喜。由自永断一切烦恼。故能令他舍受恚等。上四无量。下申别行</p>
<p>经。神通是妙菩提(至)离分别动故</p>
<p>赞曰。神通是妙觉。由至果位。具六通故。解脱是菩提者。旧云能背舍故。即八解脱。能背能舍贪欲等故。今言离分别动者。其八解脱。离定障等分别动故</p>
<p>经。方便是妙菩提(至)摄诸有情故</p>
<p>赞曰。方便善巧。多为拔济。故成熟有情。四摄摄生。其利大也</p>
<p>经。多闻是妙菩提(至)如理观察故</p>
<p>赞曰。下第四段有二。名一切善根多闻为因。众善皆满。故经说言。多闻能引乐。多闻摄众善。多闻舍无义。多闻得涅槃。摄论复言。多闻熏习是出世间心之种子。故能发起真实妙行。调伏能灭三业众恶。如理观察。何恶之为。恶法既亡。善法斯起。故名善根。此二菩提因故。名为菩提</p>
<p>经。三十七种(至)不虚诳故</p>
<p>赞曰。下第五段。彼有六种。名摄受正法。由行觉分自证无为。故能永舍有漏有为。三业谛实。故行利他。不为虚诳。前直心者。心不谄曲。不憍不伪。此谛实者。身心不虚。言不为诳。故二别也</p>
<p>经。十二缘起(至)皆不尽故</p>
<p>赞曰。观诸众生十二缘起。皆无有尽。以众生界无尽期故</p>
<p>经。息诸烦恼(至)真法性故</p>
<p>赞曰。由证真如。烦恼便息。息者灭也。旧云诸烦恼是道场。知如实故。释同票异。义少难知。不见息言。甚难解也</p>
<p>经。一切有情(至)皆性空故</p>
<p>赞曰。众生及法。皆以真如无我性空。为自体。皆是菩提。所执二我无二。无我可有。故是菩提。取此真如。名妙菩提。断菩提故。是智处故。如弥勒申已引教说。此上皆境。名为菩提。能生觉故</p>
<p>经。降伏魔怨(至)发趣事故</p>
<p>赞曰。下第六段有六种。名供养如来。法供养故。四魔不动。随愿化生。不离三界。远离二乘。唯趣圣果。彼无利乐群生事故</p>
<p>经。大师子吼(至)无诃厌故</p>
<p>赞曰。善说法要。如师子吼。妙慧简择。无所畏故。所畏者诃骂厌污也。力无畏等。一切皆所。善于有情无诃厌者。故成菩提。由此旧云无诸过故。力等无过。故无厌者</p>
<p>经。三明鉴照(至)无余智故</p>
<p>赞曰。由三际愚一切智断。烦恼究竟。皆至灭位。方获三明。三明及是烦恼尽位。无余之智。故是菩提</p>
<p>经。一刹那心(至)圆满证故</p>
<p>赞曰。一念之心能达真俗。理事诸法。穷尽无余。由一切智及一切种智。圆满证故。一切智者。无分别智。能达真如。种智者。后得智。能了俗事。一念双行。能了理事。非如二乘相续方知。二合为名。名一切智智。此三十二。于中二十二种。明因菩提及佛侣菩提。次二是境菩提。次二是性菩提。后之六种。明用菩提。因中分三。初十自利。次八利他。后四通二。随修唯位亦可知也</p>
<p>经。如是善男子(至)供养如来</p>
<p>赞曰。下第二结成举措皆是菩提。有二。初牒前后结成。此初文也。真实发趣。前三十二种中牒初四。波罗密多牒次六。成就有情牒次八。一切善根牒次二。摄受正法牒次六。供养如来牒后六。所作既周。名供养说。如前已释。此所由说。此等具足能行证故名相应。相应者。不相离互随顺能行能证和合之义。旧经唯二。若应诸波罗密。及教化众生。无余四牒。意说修行不过二门。一自利波罗密多。二利他教化众生。故不牒余。新文具矣</p>
<p>经。所有所作(至)诸佛妙法</p>
<p>赞曰。此结成也。略有三种。由此前说六义相应。诸有所作。若往若来。若进若止。举足下足。一者。一切皆从妙菩提来。一切不离善妙慧故。二者。一切诸佛法来。一切佛法皆现行故。三者。恒常安住诸佛妙法。身语意业。常处佛法。故名安住。旧文唯二。从道场来。往于佛法。无此第二从佛法来。意说道场即佛法故</p>
<p>经。世尊(至)正等觉心</p>
<p>赞曰。五结成益</p>
<p>经。时我默然(至)诣彼问疾</p>
<p>赞曰。结答词由卑躬诸退</p>
<p>经。尔时世尊(至)问安其疾</p>
<p>赞曰。下命持世有二。初命。后词。此命也</p>
<p>经。持世菩萨(至)诣彼问疾</p>
<p>赞曰。下辞有三。此总陈道屈。不识魔相。为魔所娆。彼示魔相。故辞不堪</p>
<p>经。所以者何(至)在自住处</p>
<p>赞曰。下别显理穷。初征。后显。显中有二。初陈己事。后显他词。己事有五。一明己昔住。二魔来敬立。三不识劝之。四为魔试娆。五显己不受。此征及明己昔住</p>
<p>经。时恶魔怨(至)在一面立</p>
<p>赞曰。二魔来敬立。魔及从者万二千天女。鼓乐弦歌。稽首供养。恭敬而立</p>
<p>经。我时意谓(至)不当自恣</p>
<p>赞曰。三不识劝之。初总劝。后别劝。此初也。忉利天生。姓释迦。号帝释。名憍尸迦。憍尸迦者。此云茧儿。前身之名。佛常呼之。故今亦言善来愊尸迦也。说此本缘。如胜鬘疏。福德虽有。汝不应当而多恣逸作此倡游</p>
<p>经。当勤观察(至)证坚实法</p>
<p>赞曰。此别劝也。欲谓五欲。此之戏乐。皆悉无常。于身命财三。当勤修习。舍不坚者。证取法身慧命。圣法财宝三坚实者也</p>
<p>经。即语我言(至)以修供侍</p>
<p>赞曰。四为魔试娆。呼持世为大士正士。合名大正士。修辨供侍。故以女施。而惑娆之</p>
<p>经。我即答言(至)此非我宣</p>
<p>赞曰。五显已不受。止者莫也。如世尊说。音乐女色。不以施人。坏净心故。况以生死极恶非法之物。施我沙门。非我宜也</p>
<p>经。所言未讫(至)娆汝故耳</p>
<p>赞曰。下显他词有十八。一显伏魔相。二示从魔乞。三魔惊欲走。四空声劝之。五魔以女施。六无垢正说。七天女问法。八无垢为陈。九魔叹还宫。十天女不遂。十一魔转从乞。十二无垢施之。十三天女请问。十四无垢略答。十五天女复问。十六无垢广说。十七天女顶礼。十八舍制魔还。或分为二。一释魔相。二正降魔。此初文也。持世劝化。所言未讫。无垢便释魔恼。故然娆恼也</p>
<p>经。时无垢称(至)释子应受</p>
<p>赞曰。下正降魔有三。初正降魔。二说诸天女。语诸女言下是。三明欲还宫时。恶魔怨告天女曰汝等可来下是。降魔有四。一从乞女。二魔惊走。三空声告。四魔便施。此初文也。劝不施持世回以与我。明知持世沙门之仪。显上无垢稽首所以</p>
<p>经。时恶魔怨(至)将无恼我</p>
<p>赞曰。下明惊走。初惊。后走。此惊也。谓无垢称将欲恼之。故惊怖也</p>
<p>经。欲隐形去(至)亦不能去</p>
<p>赞曰。此明魔走潜形不现。避脱欲行。神力所持。求去不得</p>
<p>经。即闻空中声(至)自所天宫</p>
<p>赞曰。下空声告。女施易还。不施难走</p>
<p>经。是恶魔怨(至)俯仰而与</p>
<p>赞曰。此魔便施。俯者俯也。仰者仰也。厄不得已。故言俯仰。魔怖恼乱。俯仰与之。非其本心。故言俯仰</p>
<p>经。时无垢称(至)正等觉心</p>
<p>赞曰。下第二说诸天女。大文有三。初略说。次广说。后结说。略说有二。初劝发心。后随说法。此初文也</p>
<p>经。即随所应(至)正等菩提</p>
<p>赞曰。次随说法。一为初根说随顺菩提法。二为久学说成熟菩萨法。俱令趣向正等菩提</p>
<p>经。复言姊等(至)五欲乐也</p>
<p>赞曰。下广说有三。初总示法乐。令舍欲乐。次天女问。后为广答。此初文也。大法菀者。清净真如。因此生乐。名法菀乐。得出世乐。应舍生死五欲乐也</p>
<p>经。诸天女言(至)大法菀乐</p>
<p>赞曰。此天女问</p>
<p>经。无垢称言(至)勤敬事乐</p>
<p>赞曰。下广答也。合有三十五句法乐。旧经三十二句。总脱三句。一于所缘无依住乐。二于般涅槃正攀缘乐。三于巧方便善摄受乐。自余错者。至文当叙。仍说欣乐之字。于句初安。不说戏乐之字也。三十五句。分之为六。初三得遇良田乐。次二出苦圆证乐。旧一句。次三体达虚幻乐。次十支心修行乐。次十离恶摄善乐。旧有九句。次七利他自利乐。旧有六句。此之三种。得遇良田乐。胜进恶缘故。于佛三身。起于决定清净信心。不可破坏。名不坏净心乐。于法乐听扫涤摄持。于众僧中。勤行敬事。如契经言。诸佛出现乐。演说正法乐。众僧和合乐。同修勇进乐。今此于良田起修行乐。稍与彼殊</p>
<p>经。于其三界(至)无依住乐</p>
<p>赞曰。第二此二出苦圆证乐。胜苦沉沦故。初是出苦。后是证寂。旧经云乐离五欲。此为极狭。今离三界故成宽故。于所缘境。无所依住心。无所安住。心不系着。即是正智。证达诸法。若心依住。便非正证。故般若云。应无所住而生其心。若心有住。即为非住。是故佛说菩萨心不应住色布施等。旧经阙此</p>
<p>经。于诸蕴中(至)如空聚乐</p>
<p>赞曰。第三此三体达虚幻乐。非三惑乱故。观蕴无常逼切故苦。犹如怨害。故说为魔。观十八界。螫诸有情。故如毒蛇。旧经见喻便言观四大。四大以是六界摄故。观十二处。犹如空聚。都无所有。旧云观内入。文意狭也。蕴者积集义。具十一种积集义故。谓色受想行识。界者因义。持自性义。名持自性故。谓眼界色界眼识界。乃至意界法界意识界。处者出生义。六根六境出生六识故。谓眼耳鼻舌身意。色声香味触法</p>
<p>经。于菩提心(至)勤供侍乐</p>
<p>赞曰。第四有十发心修行乐。胜进坏生死故。初一发心。次八修行。后一显果。修行有三。一济众生。二事师长。三修六度。此有三初。一发心能固守。二活生能饶益。三事师能勤供</p>
<p>经。于惠施中(至)离惑明乐</p>
<p>赞曰。此修六度。知施离贪。坚持净戒。不曾慢缓驱孜。驱孜常坚护故。由忍调顺。离粗矿故。善修精进。集诸善根。修定之时。知无乱心。修般若时。能离诸惑。性是明照。斯为乐矣</p>
<p>经。于菩提中广大妙乐</p>
<p>赞曰。此知菩提乐。知菩提中有广大乐。而生欣乐。求趣速证无恼害乐。略有四种。一出离乐。二远离乐。三觉法乐。四寂静乐。此菩提乐。即摄后二。说佛果故。旧云乐广菩提心。知菩提乐。而心乐广。亦无爽也</p>
<p>经。于众魔怨(至)能遍知乐</p>
<p>赞曰。下第五有十离恶摄善乐。胜能习非迷是故。初二离恶。后八摄善。此离恶也。于魔能摧。不为彼恼。知诸烦恼。皆能永拔</p>
<p>经。于诸佛土(至)正修习乐</p>
<p>赞曰。下八摄善有二。初三严因。后五严果。此初文也。一修佛二因。不生秽土。因体如前序品中说。二相好圆满。无丑陋故。三善修福慧。离生死故。旧经第三明修诸功德。而无乐字。乃属相好。与新悬别。三十二相者。依大般若第三百八十一。佛言善现。云何如来应正等觉三十二大士相。善现。世尊足中有平满相。妙善安住。犹如奁底。地虽高下。随足所蹈。皆悉坦然。无不等触。是为第一。世尊足下千辐轮文。辋较众相。无不圆满。是为第二。世尊手足皆悉柔软。如都罗绵。胜过一切。是为第三。世尊手足一一指间。犹如雁王。或有鞔网。金色交络。文同绮画。是为第四。世尊手足所有诸指。圆满纤长。甚可爱乐。是为第五。世尊足跟广长圆满。与趺相称。胜余有情。是为第六。世尊足趺修高充满。柔软妙好。与跟相称。是为第七。世尊双腨渐次纤圆。如凿泥耶仙鹿王腨。是为第八。世尊双臂修直佣圆。如象王鼻。平立摩膝。是为第九。世尊阴相势峰藏密。其犹龙马。亦如象王。是为第十。世尊毛孔各一毛生。柔润绀青。右旋宛转。是第十一。世尊发毛端皆上靡。右旋宛转。柔润绀青。严金色身。甚可爱乐。是第十二。世尊身皮细薄润滑。尘垢水等皆所不住。是第十三。世尊身皮皆真金色。光洁光耀如妙金台。众宝庄严。众所乐见。是第十四。世尊两足二手掌中颈及双肩。七处充满。是第十五。世尊肩项圆满殊妙。是第十六。世尊髆腋悉皆充实。是第十七。世尊容仪圆满端直。是第十八。世尊身相修广端严。是第十九。世尊体相纵广量等。周匝圆满。如诸瞿陀。是第二十。世尊领臆并身上半。威容广大。如师子王。是二十一。世尊常光面各一寻。是二十二。世尊齿相四十齐平。净密根深。白逾珂雪。是二十三。世尊四牙鲜白锋利。是二十四。世尊常得味中上味。喉脉直故。能引身中诸支节脉。所有上味。风热痰病。不能为杂。由彼不杂。脉离沉浮延缩坏损摧曲等过。能正吞咽。津腋通流。故身心适。常得上味。是二十五。世尊舌相薄净广长。能[雨/復]面轮。至耳发际。是二十六。世尊梵音词韵和雅随众多少无不等闻。其声供震。犹如天鼓。发言婉约。如频迦音。是二十七。世尊眼睫。犹若牛王。绀青齐整。不相杂乱。是二十八。世尊眼睛绀青鲜白。红环间饰。皎洁分明。是二十九。世尊面轮其犹满月。眉相皎净。如天帝弓。是第三十。世尊眉间有白毫相。右旋柔软如都罗绵。鲜白光净。逾珂雪等。是三十一。世尊顶上乌瑟腻沙。高显周圆。犹如大盖。是三十二。善现。是名三十二大士相。善现。云何如来应正等觉八十随好。善现。世尊指爪狭长薄润。光洁鲜净。如花赤铜。是为第一。世尊手足指圆纤长。佣直柔软。节骨不现。是为第二。世尊手足各等无差。于诸指间悉皆充密。是为第三。世尊手足圆满如意。软净光泽。色如莲花。是为第四。世尊筋脉盘结坚固。深隐不现。是为第五。世尊两踝俱隐不现。是为第六。世尊行步直进庠审。如龙象王。是为第七。世尊行步威容齐肃。如师子王。是为第八。世尊行步安平庠序。不过不减。犹如牛王。是为第九。世尊行步进止仪雅。犹如鹅王。是为第十。世尊回顾必皆右旋。如龙象王。举身随转。是为第十一。世尊支节渐次佣圆。妙善安布。是第十二。世尊骨节交结无隙犹若龙盘。是第十三。世尊膝轮妙善安布。坚固圆满。是第十四。世尊隐处其文妙好。威势具足。圆满清净。是第十五。世尊身支润滑柔软。光悦鲜净。尘垢不着。是第十六。世尊身容敦肃无畏。常不怯弱。是第十七。世尊身支坚固稠密。善相属着。是第十八。世尊身支安定敦重。曾不掉动。圆满无坏。是第十九。世尊身相犹如仙王。周匝端严。光净离翳。是第二十。世尊身有周匝圆光。于行等时。恒自照曜。是第二十一。世尊腹形方正无欠。柔软不现。众相庄严。是二十二。世尊深右旋圆妙。清净光泽。是二十三。世尊脐厚不窊不凸。周匝妙好。是二十四。世尊皮肤远离疥癣。亦无黡点疣赘等过。是二十五。世尊手足充满柔软。足下安平。是二十六。世尊手交深长明直。润泽不断是二十七。世尊唇色光润丹辉。如频婆果。上下相称。是二十八。世尊面门不长不短。不大不小。如量端严。是二十九。世尊舌相软薄广长。如赤铜色。是第三十。世尊发声威震深远。如象王吼。明朗清彻。是三十一。世尊音韵美妙具足。如深各响。是三十二。世尊鼻高修而且直。其孔不现。是三十三。世尊诸齿方整鲜白。是三十四。世尊诸牙圆白光洁。漱次锋利。是三十五。世尊眼净青白分明。是三十六。世尊眼相修广。譬如青莲花叶。甚可爱乐。是三十七。世尊眼睫上下齐整。稠密不白。是三十八。世尊双眉长而不白。致而细软。是三十九。世尊双眉绮靡顺次。绀琉璃色。是第四十。世尊双眉高显光润形如初月。是四十一。世尊耳厚广大修长。轮埵成就。是四十二。世尊两耳绮丽齐平。离众过失。是四十三。世尊容仪。能令见者无损无染皆生爱敬。是四十四。世尊额广圆满平正。形相殊妙。是四十五。世尊身分上生圆满。如师子王。威严无对。是四十六。世尊首发修长绀青。细密不白。是四十七。世尊首发香洁细软。润泽旋转。是四十八。世尊首发齐整无乱。亦不交杂。是四十九。世尊首发坚固不断。永无褫落。是第五十。世尊首发光滑殊好。尘垢不着。是五十一。世尊身分坚固充实。逾那是罗延。是五十二。世尊身体长大端直。是五十三。世尊诸众清净圆满。是五十四。世尊身支势力殊胜。无与等者。是五十五。世尊身相众所乐观。常无厌足。是五十六。世尊面轮修广得所。皎洁光净。如秋满月。光五十七。世尊颜貌舒泰光显。含笑先言。唯向不背。是五十八。世尊面貌光泽熙怡。远离颦蹙青赤等过。是五十九。世尊身皮清净无垢常无貌臭秽。是第六十。世尊诸有诸毛孔中。常出如意微妙之香。是六十一。世尊面门常出最上殊胜之香。是六十二。世尊首相周圆妙好。如来达那。亦犹天盖。是六十三。世尊身毛绀青光净。如孔萑项。红晖绮饰。色类亦铜。是六十四。世尊法音随众大小。不增不减。应理无差。是六十五。世尊顶相无能见者。是六十六。世尊手足指网分明。庄严妙好。如赤铜色。是六十七。世尊行时其足去地如四指量。而现印文。是六十八。世尊自持不待他卫。身无倾动。亦不逶迤。是六十九。世尊威德远震一切。恶心见喜。恐怖见安。是第七十。世尊音声不高不下。随众生意。和悦与言。是七十一。世尊能随诸有情类言意乐。而为说法。是七十二。世尊一音演说正法。随有情类。各令得解。是七十三。世尊说法咸依次第。必有因缘。言无不善。是七十四。世尊等观诸有情类。赞善毁恶。而无爱憎。是七十五。世尊所为先观后作。轨范具足。令识善净。是七十六。世尊相好一切有情无能观尽。是七十七。世尊顶骨坚实圆满。是七十八。世尊颜容常少不老。好巡旧处。是七十九。世尊手足及胸臆前。俱有吉祥喜旋德相。文同绮尽。色类朱丹。是第八十。善现。是名八十随好。善现。如来应正等觉。成就如是诸相好故。身光任运能照三千大千世界。无不遍满。若作意时。即能普照无量无边无数世界。然为怜愍诸有情故。摄光常照。面各一寻。若纵身光。即日月等所有光明。皆常不现。诸有情类。便不能知昼夜半月日时岁数。所作事业。有不得成。佛声任运能遍三千大千世界。若作意时。即能遍满无量无边无数世界。然为利乐诸有情故。声随众量。不减不增。善现。如是功德胜利。我先菩萨位。修行般若波罗密多时。已能成辨。故今相好圆满庄严。一切有情见者欢喜。皆获殊胜利益安乐。如是。善现。菩萨摩诃萨。行深般若波罗密多时。能以财法二种布施。摄诸有情。是甚为奇希有之法。故具相好。名为安乐。诸文等缺。不名为乐。修此因行。如瑜伽说</p>
<p>经。于妙菩提(至)而观察乐</p>
<p>赞曰。此五严果。一庄严菩提拟登正觉。二深法无惊。能受能说。三正观解脱门。能修能证。四于涅槃攀缘希入。旧经无此。五观众生。终不非时。时诸应机劝而济利。非时者不应根机。往施教利。故世尊说法无四失。一无非处。二无非时。三无非器。四无非法</p>
<p>经。于同类生(至)乐将护乐</p>
<p>赞曰。第六有七利他自利乐。胜损他及自故。初四利他。后三自利。此利他也。同类生者。同彼出世梵行之类。见其功德。常乐亲近。见异此类。亦无增恶。善友乐近。增长善故。恶友将护。不生过故。菩萨地说。戒无穿缺。多闻修证。哀愍无畏。堪忍无倦。言词辨了。名善友相。求施利乐。于此正知。有力善权。饶益不舍。大悲无傥。名为善友。所作不虚。威仪圆满。言行敦肃。无矫无嫉。俭不大者也畜随舍。谏举令忆。教授教诫。能为说法。是名善友。可为依信。有病无病。爱敬供侍。翘问迎礼。修和敬业。四事什物。不阙随时。诣敬业事。问听无动。名为亲近。故于是处。乐亲近乐</p>
<p>经。于巧方便(至)最上妙乐</p>
<p>赞曰。此三自利。一于十二种善巧方便。善摄在身。旧经无此。二于正法喜而且信。乐而求知。三不放逸。常自策勤。修菩提分。此为最上</p>
<p>经。如是诸姊(至)勿乐欲乐</p>
<p>赞曰。说天女中。第三结说。此法苑乐。菩萨常住。当乐此乐。勿乐欲乐。以劝之也</p>
<p>经。时恶魔怨(至)俱还天宫</p>
<p>赞曰。自下第三明欲还宫。文段有八。一唤女还宫。二女辞不去。三魔却从乞。四无垢施之。五天女问道。六无垢为说。七天女礼谢。八舍制放魔。此初文也</p>
<p>经。诸女答言(至)与汝俱还</p>
<p>赞曰。二女辞不去有三。初总辞。次陈理。后显乐。此初总辞</p>
<p>经。所以者何(至)与汝等还</p>
<p>赞曰。此陈不去之理。我已属他。不能背去</p>
<p>经。我等今者(至)汝可独还</p>
<p>赞曰。显乐法也。故不能还</p>
<p>经。时恶魔怨(至)摩诃萨也</p>
<p>赞曰。三魔却从乞。心不耽着。离悭贪者。大菩萨故</p>
<p>经。无垢称言(至)法愿满足</p>
<p>赞曰。四无垢施之。大菩萨者。顺众生愿。今顺故舍。舍既是行。故便发愿。当令汝等及诸有情善法愿满。生死有罪。愿不满足。无罪胜愿。皆令满故</p>
<p>经。时诸天女(至)云何修行</p>
<p>赞曰。五天女问道</p>
<p>经。无垢称言(至)汝等当学</p>
<p>赞曰。六无垢为说有三。初略说。次复征。后为释。此初也。欲令传法不断绝故。说无尽灯。欲令殷重求闻法故。所以略说</p>
<p>经。天女复问(至)无尽灯耶</p>
<p>赞曰。二复征也</p>
<p>经。答言诸姊(至)亦无退藏</p>
<p>赞曰。三为释也。有二。初释。后劝。释中有三。初喻。次心。后结。此喻也。冥者暗也。新明不尽。旧明不减</p>
<p>经。如是诸姊(至)转更增益</p>
<p>赞曰。此明心也。俱胝百亿。那庾多千亿。菩萨化此是立菩提。菩萨道心。终无尽期。转转生故。亦无退减。实增益故。此劝发心</p>
<p>经。如是为他(至)亦无退减</p>
<p>赞曰。此明法也。若宜正教法。教法更增长。后终无尽。初亦无减。尽谓总无。减谓减少。此劝为法</p>
<p>经。诸姊当知(至)汝等当学劝</p>
<p>赞曰。下劝彼修。初结劝。后显德。此结劝也</p>
<p>经。虽住魔宫(至)一切有情</p>
<p>赞曰。此显修德。劝发心者。即是知佛多劫恩德。真能酬报。自利行满。亦是利乐一切众生。利他德也</p>
<p>经。是诸天女(至)无垢称是</p>
<p>赞曰。七天女礼谢。闻道既深。故为顶谢</p>
<p>经。时无垢称(至)还于本宫</p>
<p>赞曰。八舍制魔还。昔通力制。令彼不还。说利既周。故舍前制</p>
<p>经。世尊(至)诣彼问疾</p>
<p>赞曰。下结答词由卑躬请退</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 