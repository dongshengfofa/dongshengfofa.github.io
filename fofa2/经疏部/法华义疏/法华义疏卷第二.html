<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华义疏卷第二</p>
<p>　　　　胡吉藏撰</p>
<p>　　序品之二</p>
<p>尔时世尊四众围绕下此第二明开发序亦有六章。一众集序。二说经序。三入定序。四现瑞序。五疑问序。六答问序。及前证信序合十二序也。由众集故说经。说经故入定。由入定故现瑞。由不了瑞故生疑。以有疑故须答。由此六事开发正宗故名开发序。所以后文云。今佛放光明助发实相义也。问此六云何得开法华。答由大众云集即是教所为缘故得说教。故众集为序。将明收三归一。先明从一生三。故说无量义为序。由佛入一道清净三昧。表说清净一道。故入定为序。将说究竟之乘。先现究竟之相。故现瑞为序。由现瑞发动疑问。得请文殊答。故疑问是序。由文殊答问。佛方得起定说经。故答问是序也。六事为三。初一是教所为缘中。三是能化之教。后二是菩萨发教也。中三即以三事为法华相。初一是口业明多从一生。表法华收多归一。次一是意业表佛入一道三昧后起定说一乘道。次一是身业表佛说一乘相。又表众生闻经成佛。尔时世尊者标化主。四众围绕者法华论云。从此讫尊重赞叹犹是结众集。名为威仪如法住成就。明上大众天龙云集。威仪者即前后围绕乃至尊重赞叹也。今明若望前通序即属第六同闻众摄。若望后即是开发正经序摄。所以然者。由四众云集兴三业供养。即是渴仰欲闻。是故如来为说法也。四众者有人言。天有二众谓魔众梵众。举欲色天之大者也。人有二众沙门婆罗门。智度论云。智慧人开为二分。在家曰婆罗门。出家目为沙门。佛既是天人师故举此四众也。顗禅师云。一影向众谓在座默然。二发教众谓发起佛教。如身子之与弥勒。三当机众正禀教领悟。四结缘众闻即未解但结远因缘。今谓就此经文有二种四众。一者圣有二种谓声闻菩萨。凡有二众即客旧两众。以为四也。就后文列者。出家及在家各有二众也。围绕者释论云。大众围绕则使佛德益尊。既尊其人必受其道故明围绕。其犹诸梵之围绕梵王忉利之围绕帝释。檀林师子义亦类然也。天华香等名之为供。资养于佛目之为养。谦逊畏难为恭。推其智德为敬。一切众生中无如佛者曰尊。恃怙之心过于天地覆载名重。美其实德为赞。赞犹未足又称扬之曰叹。虽有四句不出三业。初二为身业。次一为意业。赞叹是口业。此皆是无量义经中事。彼经云以天香等供养。大庄严王菩萨合手恭敬尊重。如说七言偈叹佛谓赞叹也。集经者略采彼经意。以开发此教也。为诸菩萨说大乘经下第二说经序。此章来有二义。一者望前谓具三事。尔时世尊即是化主。四众以下明禀教之人。说无量义经谓教门也。教主如良医。禀教人喻病者。教门譬良药具此三事则生死有边。不具此三则回流无际。如四百观论中说。真法及说者听者难得故如是则生死非有边无边。又上明三业供养则生物之福。今说大乘经生其智慧。福慧具足而佛道可成。二者望后即六序中第二名说经序也。由说无量义经方得说于法华。是故说经名之为序。为诸菩萨者此明教所为人也</p>
<p>问。上云四众围绕。今云何偏为菩萨</p>
<p>答。今言为诸菩萨者。密欲显唯有菩萨无有二乘为法华序也。说大乘经者明能被之教也。龙树十二门论以六义释于大乘。一出二乘之上故名为大。二诸佛最大是乘能至故名为大。三诸佛大人之所乘故故名为大。四灭众生大苦与大利乐故名为大。五观音弥勒等之所乘故故名为大。六能尽诸法边底故故名为大。依地持论七义释大。一者法大谓大乘经。二发心大。因大乘经发菩提心。三解行大。即道种性菩萨解行成就。四净心大。即初地菩萨也。五众具大。有福德智慧二种具足。六者时大。谓三阿僧祇劫行行。七者果大。谓大菩提果。故云大乘经也。名无量义者。大乘是其通名。无量义是其别称。所以标大乘者。密欲显唯有于大乘无有小乘为法华序也。无量义者解释不同。印法师云。此经辨无量万善也。以现在行无量万善故来世成佛。问若说万善成佛与法华何异。彼答云此中但覆相明万善成佛。不言万善之外无别三乘义。此但是显实未开权也。故与法华为异。称之为序也。基法师解云。无量义者所谓空也。若是有法即有分限名为有量。空义深广称为无量。问若尔与第二时大品教何异。彼答云前教明空为三乘行本。不得为法华序。此中明空为大乘行本。故得为法华序。是故为异也。名僧传云。基公听竺道生讲善于法华。虽有二判无以取决。次注无量义经云。其无量义经虽法华首载。而中夏未睹其说。每临讲肆未尝不废谈而钦见于斯文。忽有武当山比丘慧表。生自羌曹。伪帝姚略从子。国破之日为晋军河澹之所得。数岁聪黠。澹之字曰螟蛉。养为假子。俄放出家。便勤苦求道。南北游寻不择夷崄。以齐建元三年复访奇[狂-王+復]秘。远至岭南于广州朝亭寺遇中天竺沙门昙摩伽陀耶舍。手能隶书口解齐音言。欲传此经未知其所授。慧表便殷勤致请。心形相俱到。淹历旬月仅得一本。仍还嵩北高入武当山。以今永明三年九月十八日顶载出山。见授弘通奉觌真文。欣敬兼诚咏歌不足。手舞莫宣遂便注解云。正以空为无量义。基览经本便谓解与经符。而印师执固不移。云明空无量义经者别是余时说耳。非法华前辨无量义经也。法华前无量义经正明万善成佛。不来此土。乃至光宅法师犹存印师之解也。今以五义证此无量义经是法华前无量义经。一者处同。同在王舍城鹫山所说故。二者众数大同。谓万二千声闻八万菩萨故。三者时节同。法华云成道以来四十余年说之。无量义经亦云我成道以来四十余年未说实相法。四者义同。虽未彰言明开三显一。而旨趣密开一乘也。五者翻经之人中天竺沙门自云是法华前说。宜应用之也。今明无量义者凡有二种。一者实相之体不可限量谓体无量。二者从实相一法出一切教谓用无量。此之体用并有深所以故称为义</p>
<p>问。何以知无相一法广生诸教</p>
<p>答。如彼经说。始从华严之会终竟法华之前集。若大若小世间出世间一切诸教皆从无相一法所出生也。非但无相一法生一切教。亦从无相一法生一切身。故有凡圣有情无情一切诸身皆从无相一法出生也</p>
<p>问。云何无相一法生一切教一切身耶</p>
<p>答。无相一法即是法身。由法身故示一切身说一切教也。教菩萨法者。即说无相一法生一切法以教根熟菩萨也。菩萨修于此法则行与佛相应。故为佛所护念。遮凡夫二乘外恶为护。令生中道正观为念</p>
<p>问。今说法华何故前说无量义经</p>
<p>答。法华者会一切乘同入一乘。今将明收入之义故前辨出生。以从一法生一切法故一切法还归一法。所以将辨收入前明出生。是故前说出生为收入之序也</p>
<p>问。何故将明收入前说出生耶</p>
<p>答。由四十余年封执三教。忽闻归一心即惊疑。是故先明一切诸教本从一生。宁不归一耶</p>
<p>问。但一切教从一生是故归一。亦一切众生从一生以归一耶</p>
<p>答。彼经明一切众生失一道清净故成种种道。诸佛无缘大悲欲令众生归于一道。是故从一道出无量教耳</p>
<p>问。若尔与法华何异</p>
<p>答。彼经直明众生失一道成种种道。亦直明诸佛为失一道众生故说从一道出一切教。正明缘之与教并从一道生。而方言未明缘教并归一也</p>
<p>问。缘教并归一道。何者为正意</p>
<p>答。缘为正也。以一道本性清净而众生虚妄失于一道故成六道。今还欲令悟一道故说从一法出一切教耳。若不明众生本失一道者。虽说一切教从一法出。终不能令归一道也。此义是法华会三归一之正意。又是令一切众生作佛之正意。若不先明此意。法华不得说一切众生皆作佛也。二者法华明于一乘。今将辨一乘故先明乘本。乘本者即是实相。要由悟于实相发生波若。由波若故行无不成累无不尽。故能出三界至萨波若。乘义方成。故十二门论云。大分深义所谓空也。若通达是义则通达大乘。具足六波罗蜜无所障碍。若不悟于实相。虽复广修万善。皆是有所得颠倒不动不出。即乘义不成也。三者无量义经密显于一密破于三。法华显明于一显破于三。良以三执难倾一乘难信。今示说法华由渐。故前密后显也</p>
<p>问。云何名为密显义耶</p>
<p>答。既从一生多。既密显一为多本故即多必归一。故即是显唯有一乘无有三乘。四者彼经说。如水是一约井泉不同。法水是一约众生得道为异。然法既一得道不应有异。今动彼疑情使闻后于一说三会三归一即便信解。五者大明佛化凡有四门。一者一会一说。此例甚多。二者多会多说。如华严七处八会。三者多会一说。释论云。波若非一时一会说。故前得悟者已去。后来者更复为说。以会有前后故名多会。而波若无异故云一说也。四者一会多说者。如说净名前说普集经。又即如此经将说法华前说无量义经也。此之四事皆是适缘所宜。不应责其所由也。六者法华既开会三一。似如相说。恐闻之起着故前说无量义明于无相。大庄严王问佛。行何等法速得菩提。佛答行无相一法疾得菩提。如涅槃经有所得是二乘无所得为菩萨。亦如今。于一一句中不作字相。不作闻相。以无相故得无上菩提。故将说法华而前说无量义</p>
<p>问。大品等是法华前说已明无相。何故说无量义明无相耶</p>
<p>答。无量义明无相复明一法。有似法华故前说之。佛说是经已下第三入定序有四句。初结前生后明入定时节也。结跏趺坐者明入定之缘也</p>
<p>问。坐法不同。何故结跏趺坐耶</p>
<p>答。作此坐者不同俗人。又异外道。外道等常立或翘足。以身既不端心则不正。结跏趺坐是诸佛常坐之法。作此坐者身端而心正也。将欲静心故先端身。又作此坐取道则易。魔生怖心故跏趺坐也。入于无量义处三昧第三句正明入定</p>
<p>问。诸佛未曾出入。何因缘故入三昧</p>
<p>答。须识此中三种说法华经。一者说无量义明直说一道清净名说法华。二者佛入一道清净三昧说法华。三者现瑞即相说法华。今入定正有二意。一入三昧现瑞使时众疑。待文殊决疑方得起定。二入无量义定者。表佛语默常住一道清净也。若泛依诸经例者略明十义。一者根缘所宜。谓出入适缘动静应物。二者为欲现瑞。是故入定则显定为瑞本。若不入定则瑞无所由。又不入定而现瑞者。或恐非佛现瑞。为是义故须入定也。三者夫欲赴缘说法。必须审法察机。今将演一乘故入定也。四者欲令众生尊人重法故。以法相微妙佛欲说之尚须入定。故知此法不可思议也。五者六师等谓一切时常有智慧。佛破此执故明诸法因缘成。由定发慧故静极则鉴明也。六者示佛定圆慧满。入定故显佛定圆。起定说法彰佛慧满。若不入定则定门不显。若不说法则慧义不彰也。七者为末世模轨。佛欲说法尚入定静心。况复余人散心欲说法耶。故须皆学佛慧也。八者欲示聪明人相。能善思惟能善说法也。九者入定现瑞生后三问答所由。便得略开古佛已说法华使时众闻不生疑怖。十者三密利物。谓意密入定。身密放光。口密说法也。又即寂而用为出。即用而寂为入。此是寂用无碍故有出入之名也。论云。入三昧者。明离一切障随自在力。此力有二。一者随顺众生对治摄取觉菩提分。此是无上菩提谓良药也。二者为对治无量世来坚执烦恼。即三乘执病也。即亦令知病识药义也。三昧者此云正心行处。又云调直定也</p>
<p>问。何故不入法华三昧乃入无量义定耶</p>
<p>答。有人言。既是法华序分。未是正经故不入也。有人言。若入法华三昧者。弥勒等即能测知。今欲令不能忖度。是故不入法华三昧也。今明此经大宗凡有二门。一者于一佛乘分别说三。谓从本起末。二会三归一。则摄末归本。上无量义经明出生义。即显法华从本起末。今还入无量义处定者。即显此经明摄末归本。此二既是经之始终故为开发序也。又上说无量义经。谓从一生多即是说一法。今入无量义处定。还入一法。则出入皆是一道清净。显法华亦尔故为法华序</p>
<p>问。何故语默皆住一耶</p>
<p>答。显唯有一道更无有二。故若语若默皆住一也。又佛敕弟子常行二事。一圣说法二圣默然。圣说法者从实相观出说实相法也。圣默然者说实相竟还入实相观也。故动静语默皆应实相。实相即一道清净。上说无量义经谓圣说法。今还入此定谓圣默然也</p>
<p>问。前云无量义经。今何故复名三昧</p>
<p>答。照而常寂名定。寂而常照名慧。慧发于外名经。静极于内称定。身心不动者结上二义也。以身不动结上身端。以心不动结上心静。至人体实相而有身心。虽身不身身不动也。虽心不心心不动也。故身同枯木心若死灰。又身心不动显佛起定未期生后疑问。是时天雨曼陀罗华下第四现瑞序</p>
<p>问。即应说法何故须现瑞</p>
<p>答。此是相说法华。雨华动地表所化成佛相。放光表能化说法华相也。又既说奇特之法必感非常之瑞。盖是理数之然也。又率尔而说不生尊敬。须惊耳目方乃渴仰。又现瑞发其信心。说法生其悟解。又现瑞令其种福。说法使其植慧。又即是衣裓机案二种出子。衣裓以譬神通。机案喻之说法也。佛初成道既不得用。今将去世始得用之</p>
<p>问。瑞有几种</p>
<p>答。光宅云。前现六瑞于此土。次现六瑞于他方。合十二瑞也。现六瑞于此土者。一说法。二入定。三雨华。四动地。五众欢喜。六放光。束此六瑞以为三双。说经是趣机作教。入定是静鉴前理。此动静一双也。上即天雨四华。下即地六种动。上下一双也。时会内心欢喜。如来外放光明。内外一双也。今谓六句之中三句非瑞。何以知然。释论云。佛入王三昧现七种瑞相不数入定。故知入定非瑞。时众睹瑞欢喜。如大品时众睹动地瑞心生和悦。故知众喜亦非瑞也。说经乃是赴缘之教亦不名瑞。若说经是瑞。弥勒何故不问说经意也。入定等亦同此责。今明六种之中但三是瑞。谓雨华动地及放光也。智度论云。佛入王三昧现七种瑞。今入无量义三昧现三种瑞</p>
<p>问。何故但现三瑞耶</p>
<p>答。今明尽理之法故有穷大之瑞。言其大者不出三种。天为其瑞地为其瑞。佛为天地之主复示征祥。其犹恶之大者即天为其灾地示其祸神现其怪也。又表三世诸佛同说一乘三根众生咸归不二。故现三瑞也</p>
<p>问。书云明主以孝慈训世即赤乌翔而老人现。仁德育物即醴泉涌嘉禾生。一角兽出即天下太平。治得人心连李生。故德充于内瑞发于外。今此三瑞各何所表耶</p>
<p>答。欲表声闻四众同归一乘。故天雨四华。人天六趣并皆成佛故地六种动。此二成佛必籍说法华。故放光表之。又天雨四华表四乘众生并皆作佛。地六种动表六趣众生同悟不二。此二成佛皆由说法华。故光瑞表之。又天雨四华表上天众生应悟一乘。地六种动表下地含识同阶不二。上天下地同悉悟者。并由佛说法华。故光瑞表之。又天雨华表说一乘使天灵欢喜。下地振动表敷不二即地祇踊跃。喜跃所由皆藉于佛。故放光表之也。就文为四。第一雨华动地瑞。第二明时众睹瑞欢喜。第三佛放光瑞。第四时众睹光瑞。此即雨感雨应为二双也。前明雨华次明地动。是时者雨华时也。正是四众闻经悟一乘时。天雨者雨华处也。据事而言。既说非常之法致感诸天供养。故文殊偈云。天雨曼陀华天鼓自然鸣诸天龙鬼神供养人中尊。约理而谈者。天者净也。四众封执之心既净故得闻经成佛。曼陀罗华者正明所雨四华名字。但雨四华者正表四众成佛。前二华表出家二众成佛。后二华表在家二众成佛。又昔不明四乘成佛。今并会归佛乘。故但雨四华。亦前二是白华。表声闻缘觉无漏善成佛。后二赤华。表人天有漏善亦成佛。四华之内皆前雨小后雨大者。表修行从小以至大自浅以入深也。曼陀罗华者。河西道朗云天华名也。中国亦有之。其色似赤而黄。如青而紫。如绿而红。曼殊沙华者亦天华名也。其色鲜白。无白能为喻。注经云如意华。随诸天意出生故以为名也。大曼陀罗华者大如意华。此出正法华经也。道行翻云成意华也。曼殊沙华者是圆华也。次是大圆华也。光宅云。初二赤圆华大赤圆华。后二白圆华大白圆华。散佛及大众者。据事而言。供养于佛及众也。约所表者。明大众行因必得成佛也。普佛世界六种震动者第二明动地瑞。从天至地即为次第也。约所表义者。此经虽会四乘同归一极。而教宗所起正为声闻缘觉。傍及人天二乘。故前雨四华表声闻四众入于佛乘。后及人天六趣同归不二。故譬喻品云为诸声闻说大乘经名妙法莲华。不正言为人天说。即其证也。普佛世界者释迦所王之土皆动故云普也。故下文云而此世界六种震动。亦可十方佛土皆动名之为普。故文殊偈云一切诸佛土即时大震动。又大品云其土最在边是释迦所度因缘边。今明普义是可度因缘普也。六种动者谓二种六也。一六时动。谓降胎．初生．出家．成道．说法并入涅槃。今是六中之一。谓转大法轮故大动也。又六种动一动二起三踊四震五觉六吼也。摇扬不安为动。鳞垄凹凸为踊。自下升高为起。隐隐有声为震。碎磕发向为吼。令众生觉悟为觉。一一各三为十八相动。大品就踊中开为六。即动等各六。便六六三十六。今文略举震与动也。尔时会中下第二睹瑞欢喜也。文为二。前明睹瑞之人。初辨四众者。上四华正表四众悟入一乘。故今明四众睹瑞欢喜。及诸天龙者。上地六种动表人天六趣普皆成佛。故今列六道之众欢喜也。不列菩萨睹瑞欢喜者。自昔以来已说菩萨作佛故无瑞表之。所以不明菩萨欢喜。昔未会四乘成佛故有瑞表之。所以言四乘之人睹瑞欢喜也。人非人者。八部鬼神本悉非人而变作人形来听说法。故云人非人也。是诸大众下正明欢喜。合掌表形无异用。一心明意无他缘。夫喜敬交集实合渴仰之情。异瑞并兴疑有非常之说也。尔时佛放眉间光此下第三次现光瑞</p>
<p>问。雨华动地放光何故不合为一类。而前明两瑞后明睹瑞。今复现光瑞后明睹瑞耶</p>
<p>答。瑞虽有三义门唯二。前之二瑞表于所化。故明所化睹于二瑞。今辨放光即能化之瑞。故前明光瑞后辨睹瑞。又前二是依果瑞后是正果瑞。又前是意业现瑞后是身业现瑞。今欲分二瑞不同两见亦异故。不一处同辨也。依法华论生起者。初入定现瑞。大众睹瑞渴仰欲闻法故佛放光。故有此章来也。尔时者放光时也。佛者放光人也。眉间者放光处也。下不以足上不以顶眉间放光者。表一乘是中道法也。白毫者表理显明称白。教无纤隐为毫。智度论出小乘人解白毫相云。舒之即长五尺。卷之即如旋螺。观佛三昧经云。为太子时长五尺。树下时长一丈四尺五寸。成道时一丈五尺。舒之表里有清彻白净光明。置之便失净光。而卷缩在两眉之间。经或言右旋宛转如日正中。或言如天白宝。光明者正放光也。表平等大慧智炬将晖故身光前曜。光有二义。一能显物。喻此经显一乘之理。二能灭闇。表此经能灭二乘之惑。照于东方下光所照处也。唯照一方不照九方者。唯有一乘无有余乘也。于十方中但照东方者。东方为诸方之本。表一乘为三乘之本故。昔从一说三。今收三归一也。万八千世界者。表说一乘之果已满如万。一乘之因未圆如八千。又表一乘真实故义即具足如万。三乘是方便未具足故如八千。又释世界有定数者。此明感应相同也。众生之感既其不遍。诸佛之应亦不普也。靡不周遍者。乘有十义十相表之一有最上义。以头表之。二有中道义。以眉间表之。三有显明义。以白表之。四有无纤翳义。以毫表之。五有破闇义。以光表之。六有不二义。以一方表之。七有根本义。以东方表之。八有果乘具足义。以万表之。九有因乘未具足义。以八千表之。十说因果理尽义。以周遍表之。下至阿鼻地狱上至阿迦尼吒天者。上辨横照显诸佛事。今明竖照显众生事。照地狱明苦之可愍。照有顶显乐亦无常。既是苦无常。令厌众生事悟入佛事也。于此世界悉见彼土下。第四明时众睹光瑞。凡有七句。一见六趣。二见化主。三闻教门。四见四众。五见菩萨。六见涅槃。七见起塔</p>
<p>问。佛何故令众见此七事</p>
<p>答。七事是他方诸佛一化始终究竟法门。今欲将彼显此释迦说于法华亦辨一化始终究竟。由佛光照见他方一化始终之事。即表由释迦说法华经故得显一化始终究竟也</p>
<p>问。云何七事摄一化始终耶</p>
<p>答。如大品经云。诸法无所有。如是有诸法。无所有者。一切诸法本性寂灭。如是有者。诸法虽无所有于众生颠倒成有故有六趣生死。既无所有于众生成有。今欲令其悟有无所有。故第二次明有佛出世。既有化主即说教门。既有所禀之教故便有禀教之人。如禀三乘之教后皆成菩萨。既并成菩萨。即一化事竟便般涅槃。为利物故次明起塔。故云七事明一化始终究竟也。一方之佛既具此七事。十方三世佛义亦同然。故现彼土之事为此土说经之相也。然义虽有七不过二事。初一是众生事。后六是诸佛事。然诸佛事既有六。众生事亦有六。即六趣也。故离成十二事也。所以法华论云烦恼差别清净差别。烦恼差别故有六趣。清净差别故有诸佛六事。今前见六趣众生者。明众生是七事之本。故先见之。又逐文势相接。上光明前横照诸佛土。次竖照众生事。今续此文故前明见众生也。又见彼土现在诸佛下第二见化主也。及闻诸佛所说经法下第三闻教门也。并见彼诸下第四见禀教人也。修行得道者。虽有四众不出因果。修三学之行为因。得四果之道为果也。又见彼诸菩萨下。第五见禀一乘教人成菩萨也。菩萨无边略以三门总摄一切。种种因缘者。过去习因为因。外值善友为缘。而内因不同外缘非一。故云种种。即因缘门摄菩萨也。种种信解者。始名为信终称为解。又钝根名信利根名解。上既明入道各有由藉。故今明入道有始终利钝。故以信解门摄菩萨也。种种相貌者。菩萨修行必有相貌。表彰身口之行外彰为相意业之行显明称貌。故以相貌门摄菩萨也。行菩萨道者。总上三事名行菩萨道。法华论云以四摄法摄取众生名行菩萨道。又见诸佛般涅槃者。第六见般涅槃。般之云入。即入涅槃也。又见诸佛般涅槃后。第七起塔尔时弥勒菩萨下第五疑问序。所以疑问者。既睹奇特之瑞知说非常之法。但未测所由故生疑问也</p>
<p>问。涅槃大品皆亦现瑞。何故不辨瑞之因缘</p>
<p>答。适化不同非一方也。又大品皆是出定现瑞。佛既将说非久故众所不疑。若如仁王之与此经并是定内现瑞。佛既三昧正受。恐起定未由。是以推瑞意也</p>
<p>问。此经佛何故入定现瑞不起定耶</p>
<p>答。三执难倾一乘难信。故入定现瑞发其疑端。然后令弥勒发问文殊解释。明古佛说之于前释迦敷之于后。开信解之渐塞疑谤之情。释迦方得起定说法也。就文为二。一疑念二发问。初明弥勒疑。次辨大众疑。弥勒疑内凡有三句。第一疑佛何故现瑞。就中初牒次疑。今者世尊现神变相此句牒也。阴阳不测为神。改常之事为变。有所表彰称相。以何因缘者正生疑也。今佛世尊入于三昧者。第二访觅释疑之人。此疑从佛入三昧生。亦前牒后疑。今佛世尊入于三昧者。佛既三昧正受。恐起定未由。故不得咨佛也。是不可思议者。此现瑞甚深非心能所思非口能所议。故自不能解也。现希有事者。旷世所无故言希有。以其希有必须知之。此三句牒欲问他之所由也。今当问谁者。正访觅质疑之人也。将扣智慧之门。谁堪郢匠之选也。复作是念下第三得释疑之人也。以得释疑之人故第二疑即断也。亦有二句。初序叹文殊有堪决疑之德。我当问下正明问</p>
<p>问。何故问文殊</p>
<p>答。既明佛果一乘。唯佛能了。佛既入定不得问佛。文殊是过去佛。能达佛事。是故问之。二者如观音等亦是古佛但问文殊者。以弥勒与文殊等昔同在灯明佛所故得问之。三者问文殊得开发二分经。文殊引灯明佛现瑞等事得开发乘权乘实经。文殊为燃灯之师得开身权身实经。以下将开近显远。今先叙以近覆远也。又前辨灯明佛事略是开三显一。后明文殊略开近显远。文殊昔是师。今方便为弟子。即显释迦是燃灯弟子亦是方便为师也。尔时四部众下第二时众生疑也。弥勒道高知有释疑之人。余众德劣但有疑佛瑞相。不知释疑之人也。尔时弥勒下第二正发问也。前序问意次发言正问。正问为二。前正问次请答。正问为二。前长行略问次偈颂广问。长行之中复开为二。一者合问初二瑞。二者问后光瑞。以前二瑞并是外瑞又是依果又是意业所现故云神通之相。所以总为一问也。放光是内瑞又是正果又是身业故复为一。就光瑞中前明现瑞。悉见下明睹瑞也。于是弥勒下第二明偈颂广问也</p>
<p>问。何故诸经有长行与偈</p>
<p>答。长行与偈略明十体五例。言十体者。龙树十地毗婆沙云。一者随国法不同。如震旦有序铭之文天竺有散华贯华之说也。二者好乐为异。彼论云。或有乐长行。或有乐偈颂。或有乐杂说庄严章句者。所好各不同。我随而不舍。三者取悟非一。或有闻长行不了闻偈便悟。或各闻俱迷。或合闻方解。故双明之。四者示根有利钝。利根之人一闻即悟。钝根不了再说方解。五者欲表诸佛尊重正法。殷勤之至一言之中而覆再说也。六者使后人于经生信。寻长行不解或恐经谬。见后偈同前方知自惑。七者欲易夺言辞转势说法。其犹将息病人故回变食味也。八者示义味无量故。长行已明其一而偈颂复显其二。九者表至人内有无碍之智外有无方之说故。能卷舒自在散束适缘也。十者明众集前后故有长行与偈。如涅槃所辨</p>
<p>问。如余经偈与长行不必皆备。何故此经贯华散华一一相主</p>
<p>答。适化所宜。已如前说。但此经正反二乘之初明一乘之始。难信难解故殷勤再说。又余大乘经化于菩萨。菩萨利根但须一说。此经偏为二乘。二乘根钝故须重明也。五例者。一者广略四句。长行广而偈略。为易持故。长行略而偈广。为解义故。长行与偈俱广俱略。为钝根人重说故。及为后来众故。二者有无四句。长行有而偈无。长行无而偈有。长行与偈俱有俱无也</p>
<p>问。有无即是广略。云何复更辨耶</p>
<p>答。有无异广略也。如长行略而偈中广。自有长行全无而偈方有也。三者离合四句。长行合而偈离。长行离而偈合。长行与偈俱合俱离也。四者前后四句。长行明义在前。偈明之在后。长行明义在后。而偈辨之在前。长行与偈俱前俱后也。五者质文四句。长行质而偈文。长行文而偈质。俱文俱质。欲以文质相间使听者心悦也。后五例者乃是易夺言辞转势说法也。用前十体及后五例贯通众部。非直法华也偈有二种。一首卢偈凡三十二字。盖是外国数经之法。数经之法者。莫问长行与偈但具三十二字便名一首卢也。二结句偈要以四句备足然后为偈。莫问四言乃至七言必须四句。故涅槃经云。四句为偈是名句世。句世者世间流布以四句为偈也。句世有二种。一伽陀。谓孤起偈亦名不等颂。二路伽。谓颂长行偈。有人言外国称祇夜或名偈夜。今略彼夜字直称为偈。此间翻为句也颂也。有人言偈是此间语。以其明义竭尽故称为偈也。就文凡有五十四偈。开为二别。前有四偈合颂长行三瑞并及睹瑞。次有五十偈颂光瑞及以睹瑞。所以开为二颂者。初三现瑞于此土。次一现瑞于他方。故开为二颂</p>
<p>问。何故现瑞于此土及现他方耶</p>
<p>答。欲表释迦为此土众生说一乘法故现瑞于此土。三执难倾一乘难信受。恐此土众生不信。今欲将彼显此故现瑞于他方。初是正说瑞。次是证说瑞也。就现瑞于此土为二。第一颂现瑞。第二颂睹瑞。颂现瑞为三。一颂光瑞。二颂雨华。三颂动地</p>
<p>问。长行何故前明雨华动地后放光明。今何故前颂放光后颂雨华动地</p>
<p>答。偈与长行各示一义。长行从所化以至能化。雨华动地正表所化众生成佛。故前明雨华动地。所化成佛必由能化说经。故次辨放光。偈文从能化以至所化。要由能化说经所化方得成佛。故前颂放光后颂雨华动地。又与文势相接。弥勒问中最后问光。故逐近前颂光也。栴檀香风者。雨华表生一乘之解。香风表灭二乘之惑。天华淹其秽。香风灭其臭。故外地严净也。表一乘解生二乘惑灭内心严净也。眉间光明下第二颂现瑞于他方也</p>
<p>问。前已问光。今何故复问光耶</p>
<p>答。长行直明一光通照彼此。弥勒今欲开之故明二光。前明光照此土。今颂光照他方。约照此彼故分成二光。故下偈云佛放一光我及众会见此国界种种殊妙。即此土光也。又云放一净光照无量国。谓他土光也</p>
<p>问。何故此土具有三瑞他方但有光瑞</p>
<p>答。释迦一期出世众生道缘应熟。故为说一乘。故有能化所化之瑞。他方国土众生非释迦所化故无三瑞。但欲将彼显此放光照之。故唯有光瑞。就文亦有二。前颂光瑞次颂睹瑞。皆如金色者。他方虽有七事同为明道无二。将彼之一色显此说一乘也。又彼此道同故得此光照彼将彼证此也。从阿鼻狱上至有顶。前颂横照诸佛事。今颂竖照众生事。长行云阿迦尼吒今称有顶者。楼炭经云。阿迦尼吒在有色之顶也。诸世界中下第二颂睹瑞。长行有七事。今但颂五。颂教门兼颂四众。颂起塔兼颂涅槃。颂余五事。弥勒开为三门。初颂众生化主教门三事。第二结前生后。第三颂菩萨起塔二事。所以颂前三事者。六道是所化。诸佛为化主。次颂于教门。所化是病人。化主为良医。教门为妙药。此三事必相成故须一类颂也。又六道即是能感。化主教门即是形声两应。能感不出六趣。能应莫离形声也。又六趣为听者。诸佛为说者。教门为真法。得此三事故生死有边。故但颂三也。诸世界中者器世界也。六道众生者众生世间也。此是依正一双也。生死所趣善恶业缘者因也。受报好丑者果也。即是因果一双也。于此悉见者。上明能照之光及所照之事。悉是所见。大众是能见。谓能所一双也。以见众生事讫故。将悉见结之。又睹诸佛圣主师子。第二颂化主。中论云圣有三种。一外道五通。二辟支罗汉。三法身菩萨。佛于三圣中最大故称圣主。既是三圣之主。复为六道之师。于凡圣自在无畏故称师子。演说经典下第三颂教门。就文为二。初颂一乘根本法轮。次颂三乘支末法轮。东方诸佛既有此二教。将彼显此。明释迦说法华之前亦有此二。故华严为根本法轮。次说三乘谓支末之教。颂根本法轮有三别。初明一方佛说一乘。次辨处异法同例一切佛。三明说教之意。即总明一切佛也。演说经典者能诠一乘之教也。微妙第一者所诠一乘之理也。其声清净出柔软音者。叹能宣教之声也。能拂尘垢为清净。随顺根缘名柔软。此是声之用也。又佛音不浊曰清。佛语不闹为净。佛语至和为柔。离刚为软。教诸菩萨者教所被缘。根本法轮不杂三乘故但称菩萨也。说于一乘要具四事。即上能诠之文．所诠之理．能宣之声．所化菩萨也。梵音深妙者。第二处异说同。前叹佛声清软。谓教称于缘。今明众所乐闻。明机称于教。各于世界者明其处弥异也。讲说正法者明其道弥同也。种种因缘下第三明说教意也。上半序佛说教。说教有二。一法二喻。下半明佛说教意。佛说教意亦有二种。一者上弘二者下利。据佛而言者。教能显理如灯照明。理是所诠称为佛法。开悟众生者谓下利也。一切众生悉有佛性。以无明为扉邪疑为关故不悟佛性。诸佛析邪疑关。开无明扉令见佛性故称悟也。若人遭苦下第二明三乘教。即支末法轮。东方诸佛为小根性不堪受一故于一说三。即显释迦法华之前亦尔也。一乘法轮有三句。今三乘法轮亦三句也。旧经师云。以前三句总明教。后三句别明教。盖是不识本末二轮失教旨也。然虽是一章经实是大事。若法华中有华严即成甚深经。若依四时释者。即成浅近教也。文殊师利下第二结前生后。三句结前。三句生后</p>
<p>问。何故不依长行七句次第问之而结前生后耶</p>
<p>答。弥勒欲显他方佛法华之前有其三事。一者有六道众生。二者有诸佛出世。三者说本末法轮。将彼显此明释迦法华之前亦具三事。一有所化众生。二有释迦出世。三说华严之本教三乘之末轮。以三句结前。即显上法华前事。三句生后。显他方佛从法华去已后事。法华之前有本末二轮。法华以去乃至涅槃皆收末归本一乘法轮也。若不结前生后。即不得显法华前后二时教门。今当略说者。上是事广而言略。事广者谓六道化主教门三事也。言略者偈颂少也。今是事略而言广。事略谓菩萨起塔二事也。言广者偈多也。盖是对上以明广略。次直就后以明广略者。所见菩萨及起塔事多。今但略说。盖是对见广明说略故称略也。故前文云及千亿事如是众多。即是事多。今当略说所谓言略也。我见彼土下第三次颂菩萨及起塔二事。初事为二。一总颂二别颂。总颂如文。就别颂菩萨中略以三门摄之。东方菩萨虽复无穷不出三种。一者六度次第行菩萨。二者三业利益行菩萨。三者六度无方行菩萨。初颂上种种因缘。次颂上种种相貌。后门颂上种种信解</p>
<p>问。何故唯颂菩萨耶</p>
<p>答。欲明东方诸佛说三乘之后唯说一乘。将彼显此释迦说三乘之后亦说一乘。既说一乘即是但教菩萨。故法华经名教菩萨法佛所护念。至此以来凡颂三种菩萨。上云教诸菩萨无数亿万。谓根本法轮菩萨。次若有佛子修种种行。此是支末法轮三乘中菩萨。今谓摄末归本一乘菩萨</p>
<p>问。三种菩萨云何广狭</p>
<p>答。前二轮中但有直往菩萨。摄末归本具直往回小入大二菩萨也</p>
<p>问。已知。但颂菩萨何故明于六度</p>
<p>答。菩萨所行不出六度。六度即是因乘之体。故智度论云六波罗蜜名为乘体。今欲令菩萨乘是宝车直至道场。是故明六度行也。就檀度为二。初明外施次明内施。外易内难故从易至难。外施为二。初明一切施。次明妙物施。初一行三句正明施行。欢喜布施此明施位。故地前十行初名欢喜行。初地行檀名欢喜地。故知是明位也</p>
<p>问。云何欢喜施耶</p>
<p>答。犹如慈父与子之物心生欢喜。菩萨亦尔。又如世人知火必烧舍。逆出财物舍虽被烧而物不失宅主欢喜。知身必灭以财布施心喜亦然也。回向佛道者。上明施行今明转行。转行者。回此施善向于佛道故名转行</p>
<p>问。何故须回向耶</p>
<p>答。净名经云回向为大利。若向三有二乘。得利即少。今回此善向于佛道。其利即大故须回向。又回此善向一切众生亦名大利。善若向已其福即少。回善与他他既无边其利亦大。又回此善向于实相亦名大利。所以然者。不向实相则成住着不动不出。不名为乘。其利则少。若知布施即是实相。实相无边施符实相之理。福亦无边。回向虽多要须此三也。愿得是乘者。上明施行今辨发愿。施行如车。愿如御者</p>
<p>问。何故云愿得是乘三界第一</p>
<p>答。颂他土一乘之愿。作此方菩萨行一乘之相也。即是将彼显此密说一乘。或有菩萨下第二明妙物施</p>
<p>问。上明施车。今何故更明施车</p>
<p>答。将彼显此明一乘之相也。亦名最后施。如须太挐太子。施物已穷最后唯余自所乘车。有人乞之菩萨亦舍。轩饰者大夫车曰轩(居言反)又覆车为轩(居晚反)今既言轩饰。必知覆车物也。复见菩萨下第二内施。亦开为二。初明轻施次辨重施。所以明内施者。前通别两施外财已尽。唯有自身及与妻子。故明身肉及妻子施。言身肉者但以肉施如尸毗王。但以身施如长寿王。昔有王。国破身隐穷林。有人来乞。以身施之令送敌国。又见菩萨下次明重施。如光明王千头布施提婆菩萨以眼布施摩诃萨埵以身布施。欣乐施与者。如人以瓦器换得宝瓶心生欣乐。舍此肉身得于法身义亦如是</p>
<p>问。何故无内外施耶</p>
<p>答。经中或但明内外施摄一切施。或明三施。一内二外三亦内外。内外者如菩萨吐其所食施与饿鬼</p>
<p>问。金刚波若明三种檀。今是何檀</p>
<p>答。彼以檀行摄于六度。初一为资生檀。次两名无畏檀。后三名为法檀。今既别有六度。但是资生檀也</p>
<p>问。以何为施体</p>
<p>答。毗昙无贪相应思及起身口业用为檀体。有人言。诸心数内别有舍数名为檀体。有人言。施心财物及以受者因缘和合名为施体。文殊师利下第二明戒。前是在家菩萨。今是出家菩萨。前辨行善今明息恶。昔有五王。相问各陈所好。一好园林华果。一好妇女美色。一好军马兵甲。一好田猎游戏。有一大王。次第为说过患。华果即有雕零枯折。妇女即有恩爱别离。军有斗战相杀。田猎乖伤慈悲。不如厌老病死求常乐涅槃。四王闻之皆诣佛所出家修道。明菩萨有三种戒。一息一切恶谓摄律仪戒。二修一切善谓摄善法戒。三度一切众生谓度众生戒。此文既是菩萨出家。必具受三戒。而未行余二。正明是摄律仪也</p>
<p>问。三戒以何为体</p>
<p>答。有人言。初戒以止恶为体。后二以行善为体。今明不尔。若后二以行善为体。初受戒时未修行度人。即应但受得一戒。菩萨之戒便不具足。今明三戒并以止恶为体。初戒止息威仪之恶。次止不行善之恶。后止不度人之恶。故初受戒时具得三戒。但后时修行善法及度众生耳</p>
<p>问。何故但明三戒</p>
<p>答。息一切恶戒后得累无不尽果。行一切善戒后得法身德无不圆。度众生戒亦令他得此二。故持于三戒自他俱证法身</p>
<p>问。戒以何为体</p>
<p>答。毗昙以色为体。成论非色非心为体。譬喻僧祇明离思无报因离受无报果。故以心为戒体。今明大乘适缘所宜无有定执。若有定执即成诤论趣向阐提。或见菩萨下此明忍度。持戒即自不造恶。忍行忍他打骂。忍有三种。一他不饶益忍。二安受苦忍。三法思惟忍。今云独处闲静。远离五欲抑制六情。是安受苦忍及法思惟忍也。又见菩萨下颂精进行。精进有三。一弘誓精进。出生大愿故。二集善精进。自修诸善故。三利益众生精进。度众生故。今是前二精进也。又见离欲下两行颂于禅定行。禅有三种。一现法乐禅。内心寂静故。二出生功德禅。生四等五通故。三利益众生禅。度众生故。今文未明度于众生。但是前二禅也。初偈明修禅得果。次偈明动静不二。小乘但明修四禅方能发通。大乘明一切禅定皆能发通。经或云菩萨得于五通或得六通。凡有二义。言得五者。一始行菩萨但得五通。二法身菩萨得于六通。又菩萨烦恼已尽。形凡夫未已尽故言得六。余有习气。比佛未尽故言得五通。次偈明动静不二者。即静能动故。心安禅定运身合掌口赞法王。故净名云不起灭定而现诸威仪也。秦人有识梵书者云。外国名安禅此翻为合掌。故此彼双举。乃属慧行所收非禅门摄也。今谓不必尔。若此彼双说。即文成烦重。假令欲成偈者。正应云恭敬合掌耳。不应一事两陈也。复见菩萨下第六颂于慧行。慧有三种。初第一义慧。次知五明世谛慧。三度众生慧。今文意乃应具明于三而未辨度物。又见佛子下第二明三业利益行。有人言。犹属波若度摄。但前明上问诸佛。今辨下利众生。六度之中广其初后略其中间也。有人言。前明波若竟。今辨方便波罗蜜。何以知之。如大品发趣品云。第七地名等定慧地。第七地即属方便。今文定慧具足。即是定慧平等。故知属方便也。今依前说。谓三业利益行。即颂上种种相貌。以身口外彰为相。意业内亦显为貌。初有两偈明圣说法。即口业利益物。次有一偈明圣默然。即是意业利益物。次有一偈处林放光。身业拔济。又此三业利三品人。初利菩萨谓上品。次益天龙谓中品。后济地狱谓下品。又初二大慈与乐。后一大悲拔苦。又初二上利人天。后一下济恶趣。定慧具足者。寂照圆满。即内具说法之德。以无量喻者。内既寂照圆满。外有无碍辨才。欣乐说法教诸菩萨者。欣已所得乐益同行也。破魔兵众而击法鼓者。上利益正人。今破于邪众。魔谓四魔。兵众即是十军也。菩萨说法令人得道。破烦恼魔得法身故破于阴魔。得道及法身二事故破死魔。得不动三昧故破天魔。十军者。欲心是初军。乃至自高蔑人为十。以教为桴。以理为鼓。以言宣之为击。又见佛子未尝睡眠下。第三明六度无方行。颂上种种信解。言无方者凡有二义。一者适缘所宜前后无定。二者根性非一自行不同故也。明六度即六。初有一行明精进行。精进是众德之本。菩萨闻此之事故发始即行也。成实论云身心昏重曰睡。摄心离觉名眠。毗昙云别有睡眠数。睡着前境为睡。身心昏昧略缘境界曰眠。大乘以一切住着昏闇皆名睡眠。菩萨心无染著名未尝睡眠。不动而游行故曰经行也。念念常习无生正观故名精进也</p>
<p>问。上辨精进与今何异</p>
<p>答。上明勤策今辨离过。上明静坐今说经行。又见具戒下第二明戒行。精进遍策众行。戒为万德之基。此中防凡夫二乘及有所得恶故名为戒。持于性重故言具戒。不犯讥嫌称威仪无阙。于戒有三。一清净义如珠。二圆正无阙故如珠。三戒可宝重故如珠</p>
<p>问。上明戒度与此何异</p>
<p>答。上明难舍能舍故舍居家。今明难持能持威仪无阙。又出家为始持戒为终。又上别据国王。今遍通一切。又见佛子住忍辱力下第三明忍度。此中明菩萨忍辱者。以见有众生为可耻辱。知众生毕竟无生名为无生忍。法忍亦尔。阿含经云有六种力。小儿以啼为力。欲有所索要必先啼。女人以嗔为力。欲有所索要必前嗔。国王以憍豪为力。罗汉以精进为力。诸佛以大悲为力。比丘以忍辱为力。增上慢人恶骂捶打者。蜜破小也。以保执小乘自谓究竟名增上慢。马鞭木名之为捶</p>
<p>问。上忍与今何异</p>
<p>答。上明抑制内情谓安苦忍。今明外缘不动谓他不饶益忍。上别据比丘。今遍通道俗。上栖止林泉。今通住山邑。又见菩萨下次明禅度。离诸戏笑者离散乱缘也。及痴眷属者众生未可度也。此二句明身离也。一心除乱者谓心离也。亿千万岁下修禅定意。此中明禅者如净名云。不于三界现身意。是大士禅。以达身心本来四绝故。不见身意。不为身意所动乱也。与上禅度异者。上明修禅得果。今但辨习静因行。上辨利智见理。今明钝根凭师。或见菩萨下第五明檀度。涅槃经云。若起二乘心无布施。是破戒邪见。若以凡夫心见有三事。亦破戒邪见。今了三事宛然而常寂灭乃超凡圣。是持戒正见施也。开为五别。一明药食施。二明衣服施。三明卧具施。四明园林施。五一偈总结施意。言肴膳者。肉食为肴。细劈肉也。菜食总名餗(速音)此经未制断肉。故明菩萨施肉。涅槃四相品去已断肉。至大众问品纯陀持诸肴膳来者。为纯陀从哀叹品还家不闻四相品制故。尔大众问品云所食无异者。同化成菜食也。名衣上服价直千万者。迦叶袈裟直十万两金。以施佛。只域奉佛染摩羯簸衣亦堪十万两金。佛敕阿难割截作袈裟耳。与上檀度异者。前明布施四生。今明供养三宝。上具明内外二施。今但辨财檀。或有菩萨说寂灭法下第六明般若度。凡有三人。初明说寂灭法。即是此经一乘妙法。故方便品云诸法从本来常自寂灭相。种种教诏者。如昙无竭菩萨以六百万亿法门为常啼说之。又如净名三阶辨于不二。一者诸菩萨历泯诸二明于不二。未辨不二无言。二者文殊虽明不二无言。而犹言于不二。三者净名辨不二无言。而能无言于不二。故云种种教诏。第二偈明观法行。以一切法本性无二。即是显唯有一乘也。第三偈明无著行。无著者。前明显一今破着三。又前明不二。今明亦不着不二。故华严云。不着不二法。以无一二故。又合三人为二。初明说波若人。次两行明行般若人。说中不出三阶。如入不二法门。行中不出二观。一不二观二无著观。上是圣说法今是圣默。然上明波若直明问佛能持。今具此三种</p>
<p>问。经云十度。与六度云何同异</p>
<p>答。经在二文。一者方便伴前三度。次以三度伴后三度。以愿伴精进。以力伴禅。以智伴慧。通称度者。一是时度谓三阿僧祇劫满。二果度谓得菩提果。三清净度谓穷实相。一一度有四句。一是施非度。初二僧祇劫行施也。二是度非施。第三僧祇余行也。三亦施亦度。第三僧祇劫施行也。四非施非度。初二僧祇劫余行也。文殊师利下第二颂起塔菩萨</p>
<p>问。何故前后二段并言菩萨</p>
<p>答。欲显从法华以去竟涅槃皆是摄末归本无五乘之异故皆是菩萨也</p>
<p>问。何故前明菩萨今辨涅槃</p>
<p>答。有三义。一欲明菩萨行因得涅槃果。二欲显法华是究竟教说究竟教既毕便入涅槃。三者说法华竟便入涅槃。令时众生恋慕闻后一乘即便信受</p>
<p>问。何故有二章菩萨</p>
<p>答。初明佛在世时修行菩萨。今明佛灭度后修行菩萨。略举二门总摄一切行。就七行偈开为二别。初一行明供养舍利者。如释迦入涅槃后。从娑罗双树举佛尸。于天冠寺七日供养佛全身。待迦叶来七日后方阇维之。供养碎身方乃起塔供养也。又供养舍利有二种。一者直供养不起塔。以七宝函盛之如供养佛身。二起塔供养也。次有六行明起塔庙</p>
<p>问。凡夫俗人亦起塔。与今何异</p>
<p>答。大士知塔是因缘成即寂灭性。虽复运用实无起作。即具四智也。六行之中开为二别。初有四行正明起塔。次有二行释疑。初为四。第一一行正明起塔。次一行序塔形量。纵广者纵(音居松反)广(居朗反)次有一偈明塔庄严。次有一偈明供养塔。菩萨起塔凡有二义。一供养舍利。二利益众生也。上三行明供养舍利。今一行明天龙供养。即利众生也。次释疑者。上明庄严国界。若尔起塔乃是为庄严国界非供养法身。故今明正为供养舍利尊重法身。而国界自然殊特妙好也。如天树王者譬喻释也。华开本为结实。而树自然庄严。起塔本为供养佛身。国土自然华丽也。又释树开华无心令人爱乐。而人自然爱乐。起塔无心庄严国土。而国土自然庄严也。又释此譬直释上殊特妙好一句文耳。树王开华即端严可爱。国土有塔亦殊特妙好也。佛放一光下第二大段请答。文为二。第一睹瑞生疑故请。二忖瑞未了故请。所以有此二者。一往见闻不了是故致请。第二意地忖量复未能解是故重请。以有斯二义故分两请。初一见闻不了该通大众。二忖量未解专据弥勒。以大众未能忖量。弥勒以仿佛其相但事犹未决是故请也。以有二人故分两请也。又所以开此二义者。初自下凡终于补处。睹瑞生疑及忖量未了。方知瑞为非常表所说必大。即惊骇物情使生难遭之想。令后闻道之流望岸即信也。就初文中复闻三意。初有三偈正标所疑事致请。次一偈腾众意请。第三一偈催答请。初文两偈半标所疑之事。半偈正请也。上现三瑞今偏标光者。为光中所见事多。又光是瑞中之本故也</p>
<p>问。何故牒二光耶</p>
<p>答。欲显三瑞有其通别。雨华动地但现此土。放光一瑞该通彼此</p>
<p>问。雨华动地偏现此方有异义不</p>
<p>答。据文而言。雨华止及此会。故云而散佛上及诸大众。动地即云而此世界六种震动。放光即通照彼此。若然华瑞最局。动地次。放光偏广</p>
<p>问。何故有此三品耶</p>
<p>答。今说法华正令此会四众悟道。故华止雨一会。傍及释迦所王娑婆人天六道。亦令悟道故一世界六种震动。欲将彼显此故光照他方</p>
<p>问。何故此文偏叹一光</p>
<p>答。凡有二义。一欲叹佛神通希有。即是叹于佛乘令四乘之人欣慕。二者欲表说一乘故叹一光也。四众欣仰下第二腾众意请。以众意瞻仁及我故。我今问愿仁答之。下云何所饶益。责放光何所下利。今疑何故放斯光明。问放光何所上弘。佛子时答下第三作利益请。以疑是解津释便得益故请时答也。佛坐道场下第二弥勒忖瑞请。若弥勒都不知者。即与凡夫二乘及下位菩萨更无有异。今既是补处。忖量应说大法。但未知说何物大法故请答之。文亦开三。初明忖瑞所表应说大法。次明忖能表之瑞非为小缘。三明未敢决之重请答也。佛坐道场所得妙法者谓一乘果也。为当授记明一乘因也。又佛坐道场明显一也。为当授记为破三也</p>
<p>问。弥勒忖量与现瑞相符以不</p>
<p>答。正相符也。放光表说平等大慧果。故今明佛坐道场所得妙法也。雨华动地表所化成佛。故今明授记。三周中授三根人记。法师品通授一切凡夫记也。然放光正表说道场所得果法。光宅不应言初分经明因。失光瑞意也。能表瑞中初现佛依果及见诸佛。此明正果。能表之瑞明佛依正两果。即表正说佛果。非明因之义。故所表因果一双。能表依正两种。第三结请中三句重腾众意。一句定于瑞宗。光宅云。文殊有四种伏难以遮请。慈氏释四难以申疑情。今谓此四伏难意浅文迂。宜应废也。弥勒道劣尚可鉴众疑。文殊德高何容不达。弥勒自疑兼腾众惑。正是会理。何繁难通。若此文是释难者。下身子请云时为如实说。亦应是释难也。彼既不尔。今何由然也。尔时文殊师利下第六答问序。前明将彼显此。今明文殊以古证今。将彼显此者。释迦之放光弥勒之偈颂。将他方七事以显此土应说一乘。文殊将古以证今说者。明古佛说之前释迦顺同于后</p>
<p>问。何故将彼显此。以古证今</p>
<p>答。将彼显地。欲显十方诸佛道同。引古证今。明三世佛法无异。所以辨十方佛道同三世法不异者。以小情难改大法难信故也</p>
<p>问。何故释迦放光弥勒疑问文殊答耶</p>
<p>答。云释迦现瑞谓现在佛也。弥勒疑问谓当来佛也。文殊答问谓过去佛也。三圣同会灵山共开发一乘道也。三佛次第者。要现在佛现瑞表说究竟果乘。弥勒是当来因位之人。犹未达果乘事。故当来佛疑问。必须古佛方达古事。故过去佛释疑也。虽有三佛但有二事。现在佛现瑞就神通轮门。弥勒之问文殊之答就说法轮门。即是衣裓机案以出诸子也。又初是佛方便。正明欲说教。后二是菩萨方便。为发起教也。又释迦是和上。文殊为阿阇梨。弥勒为教授师。此三是二世众生菩萨戒师。共弘一乘之道以利物也。又此三师过去共就灯明佛学法华经。今欲报佛法恩故共开一乘也。就文为二。第一正答。第二两偈开奖物心明佛后自说。诸人今当知下是也。初又二前长行后偈颂。长行为四。一谦让门答。二引事略答。三广引古证今。四分明结答。此答并是从微至着次第相释也。弥勒既高而推文殊。文殊必须谦让。虽言自惟忖而知未有事证。故引过去事答但总引过去事。未知的是何佛。故别出灯明。将引古证今。今何必同古。故第四分明结答也。所言谦让门答者。文殊迹居因位智犹未满。今欲以下测高故须谦让。又弥勒怀疑文殊惟忖。即知所表事大增众敬心。又大人之法示不自高斥矜慢之徒故虽解而让。文殊师利者标能答之主也。语弥勒者对质疑之人也。及诸大士者弥勒以下八万之流也。善男子等者声闻四众天龙八部也。如我惟忖下正明谦让也。惟谓思惟忖名寻忖。如伏惟伏度之例也。今佛世尊下出所惟忖之事也。旧云初后二句皆一法说也。中间三句即为譬。欲说大法者。初段经开三显一也。演大法义者。后段经开近显远也。又欲说大法者。初段略开三显一。后说段略开近显远。演大法义者。初广开三显一。后广开近显远也。雨大法雨者三句譬说也。亦有二义。吹螺以改号。譬说改三乘之号。击鼓诫兵使其齐一。譬明一实之理改三乘之号。即开方便门。明一实之理即显真实之义。后段改近之号显远之理也。雨大法雨者。润二乘枯槁即生长一乘之解。通上二段也。今明谨依经文合此五句为三。初句明大法体。次三句明大法用。后一句明大法义。但明此三者。凡说法要具三。一教体二教用三教所表理。故但明三也。明大法体者。谓佛欲说乘方便乘真实身方便身真实之大法也。雨大法雨者明大法用也。三譬有四用。雨譬有能生能灭二用。螺鼓有远闻欢喜二用。所言大雨者。小乘之法教即未圆理非究竟。其由种植待于灌洒常苦不足。大乘之法教无不圆理无不极。其由时雨普降无不沾洽普皆如愿。此皆对小以明大。故言雨大法雨。雨有二义。一者能灭二者能生。言能生者。时雨未降地虽有种而不得生也。已生之牙而不增长。非但不长亦乃枯椊。法雨既降未发大心即便发心。即回小入大之人是也。已发心者即得增长。直往之人是也。已增长者即便成就。八生一生当得佛者也。又应退者而不堕落即菩萨疑网皆已除也。言能灭者。譬如大雨能灭四种。一淹尘土。二灭诸毒。三除热气。四止恶风。法雨亦尔。一能灭凡夫二乘有所得恶觉观尘土。二能灭凡夫二乘有所得爱见诸毒。三除凡夫二乘有所得邪师等热气。四止凡夫二乘有所得邪教恶风。次大法螺击大法鼓者。上叹大法有能生能灭之用。今叹大法有远闻称机之能。外国以螺鼓为俗乐凡有二义。一者欢适。欢适有二义。一畅十方佛心。如今我喜无畏。二称悦根性。如三根声闻及弥勒十二种人得益欢喜。二螺鼓远闻之义。显大法有广被之能。如三会说。初令灵山一会闻法。次净土会闻。次十方通达无碍十方得闻。乃至未来得闻。演大法义者第三明大法义</p>
<p>问。上明大法与今何异</p>
<p>答。上明教法今明理法。教法但称为法。教所表理即称为义</p>
<p>问。何以知然</p>
<p>答。如法无碍义无碍。即是明于教理。又如涅槃经释七善。知法者知十二部经。知义者知十二部经所表之义</p>
<p>问。云何名法云何名义</p>
<p>答。大乘之教能诠二权二实之文名之为教。所诠二权二实之理深有所以目之为义。又二权二实并皆是教。非权非实非一非二寂灭之道微妙甚深。故名之为义。盖是一经之大宗也。故下文云究竟涅槃常寂灭相终归于空。与大涅槃更无有异。故知法华是究竟教也。诸善男子下第二举事略答。时众疑云。何以知欲说大法。故今释云。于过去世曾见此事。故知欲说大法。以惧其不信故指事答之。又犹是释谦让义。文殊虽复明达。不言其现知但推往事以答其问。即是释谦让也。又前用现智知当说法。今用宿命智知当说法就文为二。一者引古证今。二者将今类古。是故当知下引今类古。咸得闻知者。闻谓闻教。知谓知理。难信之法者。若言低头举手皆成佛者。何难信之有耶。假令罗汉作佛亦非难信。今明一切世间心行有所得。闻无所得即乖反其心。故多有恐难信。言无所得者。尚未曾一。云何守三。以心不染三一故名难信也。又讲法华。人闻未曾有三一。便谓是真谛非是一乘。亦言一乘便云万善。故起有无二见名有所得也。若能离此诸见名无所得。即信解一乘。诸善男子下第三广引过去事释答。释答者。上虽引过去事未知的是何佛。故今别出其事。上即是总标为章门。今广引即释章门。就文亦二。第一明过去佛说法华前事。第二明说法华已去事。所以分此二事者。上明东方现在诸佛。弥勒开为二事。今文殊引过去佛亦有二事。欲显释迦亦有斯二事也。此二章中各开两别。初文二者。一明初佛二辨一切佛。初文有三。一时节二化主三教门。地持论明劫有二种。一日月岁数不可数名小阿僧祇劫。菩萨能超之。二大劫不可数名大阿僧祇劫。菩萨不能超之</p>
<p>问。何故不引近事而乃明久劫耶</p>
<p>答。欲显一乘是古旧法令物信解之也。又此时中释迦文殊弥勒共在其中。余时不必同处也。佛名日月灯明第二化主。就文为二。前明别号次辨通号。别号明诸佛迹异。通号显诸佛法身本同。又别号显诸佛应迹优劣。通号明诸佛众德齐等。名日月灯明者。注经解云。圣人无名借义以立称。仁者见谓之仁。智者见谓之智。上根因之以得明如日。中根因之以得明如月。下根因之以得明如灯。三根资之以得明故言日月灯明。有人言。日阳而动以喻方便慧。月阴而静喻于实慧。以二慧益物如世间灯明。又日月喻定慧。以定慧为灯明。有人言。此佛出世身光如日月。常照世间为世灯明。次明十号者经说不同。通即称号。号令天下显化他之义。别即称名。名以定体。即是自行。又通别皆称为号并称为名。故言号日月灯明。名为如来应供也</p>
<p>问。号以何为体</p>
<p>答。号是名字。依成实论名号是音声性法入摄。毗昙别有非色非心名字句。与声和合故有名号。若此十种为至人立号。即以至人为体。若依于极德以立十号。以福慧为体</p>
<p>问。云何为十耶</p>
<p>答。经论不同。璎珞经云。一如来乃至第十佛世尊。以佛世尊合为一号。智度论云。第十是佛也。世尊是十数外总号也。成实论云。具上九号名为世尊。演说正法下第三辨教门。就文为二。初明一乘教。次辨三乘教。如上将彼显此法华之前有二种教。将古证今法华之前亦有二教</p>
<p>问。何故三世诸佛将说法华明二种教耶</p>
<p>答。法华既会三归一。必须前明于一说三。如三世诸佛欲说法华说无量义经。入无量义定欲显出生收入之义设教之始终也。演说正法者。演一乘之法名为正法。弥勒叙东方佛法轮已广明。今但略说法也。次明七善者。良由具七善故名为正法。故举七善释正法也。七善通大小乘。今明大乘七善也。如涅槃名字功德品以七善叹涅槃经。今亦以七善叹根本法轮也。数七善不同。有人言。合初开后故名为七。合初三总名为时善。第二义善。第三语善。第四纯一无杂。第五具足。第六清净调柔。第七梵行之相。此是成论文意也。有人言开初合后。开初三为三时善。第四义。第五语。第六纯一无杂。第七具足。清白梵行之相还属纯一无杂所摄。此是智度论及注经所释意也。三时善者。成论三善品云。少年说法为初善。中年说法为中善。老年说法为后善。又言初舍罪。中舍福。后一切舍。智度论云。赞叹檀度为初善。次叹尸罗为中善。是二波罗蜜所得果报若生诸佛前及作人天名为后善。又说声闻为初善。缘觉为中善。菩萨为后善。依宝箧经声闻菩萨各有三善。声闻三者。初即从他闻法。中即如说修行。后即得圣正见。又初即见苦断集。中即修道。后即证灭。菩萨三善。初即发菩提心。中即不念二乘。后即回向一切智。又初行施等六度。中破悭等六弊。后回向一切智。依文释者。谓根本法轮一部之内序正流通为三善也。以大乘一部具此三也。若望教始终者。初即根本法轮。中即支末法轮。后即摄末归本法轮。其义深远其语巧妙者。自有语虽巧妙而义浅近。自有义虽深远言即粗拙。自有俱无也俱有。佛法竖不得其底。谓绝四句为深。横不见其边。越百非称远。又心行灭故为深。言语断故为远。正是根本法轮义如此也。注云探赜不可究曰深。绵邈不可及曰远。其语巧妙者。言能称机曰巧。语能显理云妙。注云方圆无所差曰巧。幽求不可睹曰妙。纯一无杂者根本法轮。纯明一道清净不杂说五乘之法也。智度论云。离三毒垢故云纯一。但说正法不杂非法故名无杂。亦是清净也。成论云独法。独法者佛有此法。又独行佛教得道耳。具足者根本法轮教圆理满也。又通明者佛法无短缺也。智度论云。八圣道分六波罗蜜备故名为具足也。清白者。上明纯一正法不杂非法。即明教体也。今明根本法轮教能令离凡夫二乘烦恼垢故名清净。谓教用也。梵行之相者。梵名涅槃。即根本法轮大涅槃也。行即万行。到大涅槃也。若依小乘名小涅槃。行谓八正。修于八正能到涅槃。而此八正为涅槃家相。故云梵行之相。又梵名涅槃。行涅槃行为梵行。行义显彰为相。教是梵行之缘。缘中说果故云梵行之相。又释教能诠梵行。即是梵行家相也。为求声闻者第二明三乘教。古佛之缘亦有不堪受一。故于一说三。依毗昙宗。三乘行行乃异。而同见四谛以成三乘果。依成论宗。三乘同见一灭谛以成三乘果。言缘觉观因缘者。此是因时习观悟道远缘耳。依大乘三乘同观实相。故正观论云。得实相者有三种。但根有利钝。见空浅深故开三也。今文云说应四谛法者。机教相称故言应也。次复有佛下第二明余一切佛也</p>
<p>问。何故具列二万佛耶</p>
<p>答。欲引过去多佛为证使闻一乘信受也。文有四句合为两双。初明道名俗姓同也。日月灯明道名也。姓颇罗堕俗姓也。真谛三藏云。翻为利根仙人。六姓波罗门中一姓也。又翻为辨才。又翻为满。满正也。余亲闻天竺僧云尔满也。弥勒当知下明十号之人七善之法。人法一双同也。又道名俗姓十号此三句明人同。七善是法同也。所以明诸事同者。同体一极之道。引古例今欲显今佛欲说一极之道也。其最后佛下第二正明法华已去事。就文亦二。第一明法华事。第二明涅槃事。法华事有二。前明序说。次明正说。序说为六。一众集序。二说经序。三入定序。四现瑞序。五疑问序。六答问序</p>
<p>问。过去诸佛皆说法华。何故偏引最后灯明佛耶</p>
<p>答。凡有二义。一者释迦文殊弥勒三圣于时皆在灯明佛之坐。而三圣复共闻经。今欲令弥勒自证验之故引灯明佛。余过去佛三人不必在坐故不引之。二者八王子中第八王子即燃灯佛。亦在灯明之坐。而释迦既从燃灯受记。此即是以近覆远。今欲开近显远。故须引燃灯事来也。若引余佛第八燃灯不必在坐故不引之</p>
<p>问。何故初引八王子耶</p>
<p>答。八王子即是法华之缘。如大通智胜佛十六王子请说法华也。就文有二。初列八王子之数。是八王子下次叹其德。前叹在俗治化之德。是诸王子下叹出家德。亦随出家者前明身离也。发大乘意次明心离也。初明菩提心也。常修梵行者行菩萨道也。已于千万佛所者。前叹现德今美往因也。是时日月灯明佛下第二说经序。佛说是经已下第三入定序。是时天雨下第四现瑞序。现瑞序为四。一雨花动地瑞。二睹瑞。三放光瑞如今所见。是诸佛土下第四睹光瑞。亦应具列七事。而例上可知也。弥勒当知下第五疑问序。时有菩萨名曰妙光下第六答问序。有人言。灯明因妙光说法华。释迦因药王说法华。今谓不尔。灯明因妙光说释迦因文殊说。以文殊引古证今释时众之疑。如来方得起定说法。故知因文殊也</p>
<p>问。今但云时有菩萨名曰妙光。何以知是答问序耶</p>
<p>答。上明如今所见是诸佛土。古见与今见既同。当知昔答与今答无异。故直标其人略答辞也。又古人今人更无异人。即今答古答犹是一答。但标其人即答可知矣。今发问既是弥勒。将今例古。昔问应是德藏菩萨也</p>
<p>问。何故复云八百弟子</p>
<p>答。欲述弥勒本缘也。以往昔与文殊既为师资故。今世还须问答也。是时日月灯明下第二正说法华也。上来至此凡有三同。从初至所可说法初中后善。谓曾见与曾见同。从其最后佛至八百弟子明曾见与现见同。从此文去竟后明曾见与当见同。六十小劫不起于座者。智度论云。小乘法中无不可思议事。唯大乘法中有之。如六十小劫说法华经谓如食顷</p>
<p>问。文殊何故引此语来耶</p>
<p>答。有二。一者此事不可思议。小教所无唯大乘中有。欲令大众闻佛说法华经起奇特想也。二者欲显法华义富文广。故须长时说之。亦是叹法华以发物敬信也</p>
<p>问。实是六十小劫。云何能令如食顷耶</p>
<p>答。长若定长不可促长令短。短若定短不可延短使长。以长短无有定性。因短故长长名短长。由长故短短名长短。以长名短长故长可为短。以短名长短短可为长。所以然者。以道既无二即长短不二。不二即长短无碍。可得促长为短也</p>
<p>问。虽有此言其相犹难显。云何示之</p>
<p>答。如一夕之眠梦经百年之事。而百年之长宛然一夕之短如故。即其事也。注经云。维摩能申七日以为一劫。促一劫以为七日。况玄匠开真一之门。何为不能长劫为短时耶。但或言借义以标名。未必是神通之实事耳。世有重一言而贱千金惜寸影而遗尺璧者。虽复俄顷之谈。实过累劫之宴。若依唯识者。长短以心为体。故长短无定。如世有称意人共语者不觉夜长等也。故知身心不动足知一日为千载矣。日月灯明佛下第二明法华后事。就文为六。一唱灭。二授记。三正灭。四妙光弘宣。五匠成八子。六述弥勒本缘。所以唱灭者。欲明此经辨二实二权理已究竟。所应度者皆已度讫故唱灭也</p>
<p>问。灯明佛说此经竟即取灭度。释迦何故更说涅槃</p>
<p>答。有人言。灯明佛说法华竟亦说涅槃。但文隐一边故言不说耳。今明不尔。注经云。朝说经竟夜即入灭。故知不说涅槃。又迦叶佛时虽有涅槃以人根利不须说之。灯明亦尔。释迦出于恶世。利根闻法华已悟故涅槃指法华云。八千声闻得授记别成大果实。如秋收冬藏更无所作。故知法华明义已圆利根早悟。但钝根未解故更说涅槃也。时有菩萨名曰德藏第二明授记。大众既闻涅槃咸生恋慕。今欲止彼哀情故次明授记。前佛虽谢后佛续兴不须哀也</p>
<p>问。华严经云。欲令众生生欢喜善故现王宫生。欲令众生生恋慕善示双林灭。今云何止恋慕之情耶</p>
<p>答。唱灭生其恋慕之善。止哀息其乱道之恶。前后义异无相违也。号曰净身者。累无不尽为净。德无不圆称身。广说十号则举此土之名。略说三号即存彼国之称。如来为人。应供为断。正遍知为智。人具智断在义略圆故但三也。佛授记已下第三正灭。言无余涅槃者凡有三义。一约小乘明余无余。烦恼尽为有余。望后犹有余身智在。约后别前名前以为有余涅槃。身智尽竟望后更无余身智在故曰无余。二就大乘说余无余。五住因尽为有余。二生死果尽为无余。若小乘前得有余后得无余。大乘一时而得。但举佛果望于二患。无因患边说为有余。无果患边说为无余。又依摄大乘七卷金光明意。前得法身究竟名无余。应化两身非究竟为有余。三身品又云。三身合论即是无住处涅槃。应化二身不住涅槃。法身亦不般涅槃。不般涅槃者。法身本来常寂灭故不入涅槃。即是法身不住生死名无住处涅槃也。三者明大小乘合辨余无余。以小乘为有余。大乘明无余。如胜鬘经说。生死有二。有为无为涅槃亦有二。有余无余。凡夫生死名曰有为。圣人生死名曰无为。除分段生死名有余。以前望后余有生死在。余有涅槃在故名有余。无有生死之处所得涅槃名曰无余。望后无余生死故。又亦无其余涅槃故名无余也。所言入者凡有三种。一就实论入。入由证也。以证于三德涅槃故名为入。二就应辨入。迹身在为有余。灭迹已归无余。即舍有入无名之为入。三真应合名入。谓息应归真。三种入中今是第三入也。佛灭度后下第四妙光弘经。以昔有弘经之能。用显今有释疑之德。前明授记谓未来有佛。今辨妙光现在有师。以两世有人可凭有法可觉。哀情方止故辨妙光弘经。又上明于佛有缘者闻灯明说法华。今于菩萨有缘者闻妙光之说。又欲辨燃灯远缘开后寿量之义。故须明文殊弘法。日月灯明佛八子下第五明匠成八子。初文列八子。为说法华之缘开释迦初分经也。今明八子意在燃灯。以开释迦远寿之义开后分经也。所以然者。燃灯授释迦记妙光化八子。即知文殊是释迦九世之祖师也。此即是以近覆远。而文殊今遂为释迦弟子。即欲显释迦为文殊之师。故知久已成佛。便是开近显远之义也。又后分经既开近显远。今前牒以近覆远也。八百弟子中有一人者第六明弥勒本缘也。自上已来答弥勒问明释迦说法华经事竟。今此文别释疑。疑云弥勒既是补处。云何问文殊。是故今明过去本是师资所以今有问答。文殊望弥勒是第十世师也。今见此瑞下第四分明结詶其问。虽有四门不出标释结。初标欲说大法。次再引古证今。谓释欲说大法。今结欲说大法也。尔时文殊师利下第二偈颂。弥勒说偈不言大众者。欲显文殊明见往事巧释众疑益于大众故言大众。弥勒不尔故不言大众。又显事分明是公灼之说故称大众也。弥勒为宾既有长行与偈。文殊为主事亦同然。四十三偈颂长行者。长行四门。一谦让门。二略引往事答门。此二犹未分明。今略不颂也。但颂第三广引过去事答门第四分明答门。长行就初门为二。一明法华前事。二明法华已去事。今颂此二即二也。法华前事又二。一明初佛。二辨余一切佛。今合颂之凡有四句。初半行明时节。半行明化主。一句辨教门。三句序徒众。化主良医也。教门良药也。徒众服药病愈也。摄事既周。但明三事也。佛未出家时下第二颂法华已去事。长行有二。一明法华事。二明涅槃。今还颂此二也。长行序有六。今但颂五。初一行颂众集序。次一行颂说经序。次一行颂入定序。天雨曼陀华下颂现瑞序。长行为四。一雨华动地。二时众睹瑞。三现光瑞。四睹光瑞。盖是两感两应。以相着也。今偈中转势颂之。三瑞并是能化事故为一类。二睹瑞是所化事复为一类。故以能所为一类也。一行颂雨华瑞。半行颂动地瑞。一行半颂放光瑞。诸天龙鬼神供养人中尊者。长行直明雨华。今释雨华所由。谓诸天供养佛也</p>
<p>问。既是诸天供养。云何是佛现瑞</p>
<p>答。以佛神力及说法华之力。能感诸天供养也。又见诸佛土下此颂睹光瑞也。长行前明睹雨华动地瑞。后明睹光瑞。今偈文转势颂之。前逐近颂睹光瑞。次颂见雨华动地瑞。颂睹光瑞为六。一行偈颂见国土。一行颂见人物。一行半颂见化主。半行颂闻教门。二行颂见声闻。三行颂见菩萨。此六即次第。要前有国土故初明见国土。有国土故有人物。有人物故有化主。有化主故说教门。前禀小教故有声闻。后禀大教故成菩萨。颂化主中半行叹佛德。一行美佛形。尔时四部众下一行颂睹雨华动地瑞。各各自相问下半行颂第五疑问序。以昔答今。答更无有异人故略无答问序也。天人所奉尊下四行颂正说法华也。赞妙光菩萨者。以妙光善决众疑。逆杜谤情预开信解。即是世间眼也。一切所归信者。前叹决疑之能即开发法华。今叹持法证法预明佛灭后弘经之德也。持谓解语。证谓解义。具斯二德可以弘经也。以妙光既于佛灭后弘经。令物信受故叹斯两事也。佛说是法华下。此第二颂涅槃事。长行有六。一唱灭。二授记。三正灭。四弘宣。五匠成八子。六述弥勒本缘。今还颂此六也。长行略明唱灭。偈文广释之。即长行为章门偈解释也。此中有四。初二行唱灭。次一行诫劝。一行时众悲哀。一行安慰。初二行为二。初一行半明唱灭意。次半行正唱灭。初有二意。令众欢喜已谓利物毕。半行诸法实相义。明说教周。为此二事故宜应取灭。次半行正唱灭如文。是德藏菩萨下一行半颂授记。初三句明堪授记之德。次三句正明授记。亦是偈释长行。佛此夜灭度下二行颂第三正灭。二行为三。半行明正灭。半行明在家人起塔以生福。一行明出家人修道以生慧。即辨灭度之利益。前明唱灭生恋慕之善。今明正灭生福慧之益。如薪尽火灭者。依小乘义。以身为薪。智慧为火。故智慧依于身身尽智便灭。又以烦恼为薪。以身为火。佛烦恼既尽身永不生故异凡夫灭也。就大乘释者。薪喻于感。火喻于应。众生感尽诸佛应息故。是妙光法师下一行颂第四弘经。是诸八王子下三行颂匠成八子。是妙光法师下六行颂弥勒本缘。开之为三。两行半颂弥勒之失。两行半颂弥勒之得。一行颂结会古今。我见灯明佛下二行颂第四分明结答。半行明将古类今。半行将今类古。半行释古佛现瑞意。半行释今佛放光意也。诸人今当知下两行第二大段开奖物心。初行明好事应来。即是一乘解生。次行明恶事应去。即三乘惑灭。佛说一乘而有生解灭恶之两益也。又一乘解生遂致成佛。谓德无不圆。三乘惑断即累无不尽。斯二事最大宜豫欣也。合掌一心待者。令住二仪待佛后说。合掌住身正威仪。谓身无别用。一心住心正威仪。谓意无他缘。充足求道者。昔说小乘教犹未圆理犹未满。故生解不足。今与此相违名为充足。充足者证得法身果也。次偈上半牒三乘人疑。下半明佛为除断也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>