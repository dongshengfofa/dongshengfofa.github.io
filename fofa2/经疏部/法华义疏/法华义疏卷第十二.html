<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华义疏卷第十二</p>
<p>　　　　胡吉藏撰</p>
<p>　　妙音菩萨品第二十四</p>
<p>苦行弘经有二品。今是第二。上明闻经得益以身命财报恩供养。今明分形六道宣通一乘。前则是功德业。今明智慧业。前多是自行。今多是明外化行。又上明过去本事弘道利物。今说大士现德通法益缘。又此下诸品多是根缘次第。不必须依义生起也。言妙音者此菩萨过去以十万种伎乐供养于佛故得美妙音声。因以立名。旧经称师子吼菩萨。今可得两音会之。即以妙音作师子吼。又众生乐闻称为妙音。音能显理伏物名师子吼也。此品六章。第一佛放光召彼妙音。第二妙音奉命而至。第三正明妙音弘经模轨。第四说品利益。第五妙音事毕还归本土。第六重明往来之利。就初又三。第一明佛放光遍照有缘。第二遍照净光国土。第三的照妙音之身。放光为二。前放肉髻光。次放眉间光也。所以放二光者一乘妙理踰空有之顶故放肉髻光明。极智不偏能发中道之照故又放眉间光也。又顶光表一乘为尊众圣所重。眉间光明一乘不偏中道圆正。欲以此法付嘱其人故放此二光以召之也。又上品云法华第一持经之人亦复第一。今表其人行高故佛放顶光。表其人解正故放眉间光。所以放二光表其人者欲令大众于此菩萨深起敬心受其道法得益也。过是数已下第二别照净光土也。尔时一切下第三的照妙音身也。又开三别。一列名。久已殖众德本下第二叹德。良由有此胜德故为佛光所召。叹德有二。前叹往因。二叹现德。各开二章。往因二者一殖众德本。二供养诸佛。现德二者一成就甚深智慧。二得诸三昧。三昧中有二。一者别明。二者总结。得妙幢相三昧者入是三昧于诸三昧中最为尊长。譬如军将得憧表其大相也。法华三昧者法华三昧经云。如树华开敷令树严丽。得此三昧诸三昧中开诸功德华以自庄严。依此经意释者于三一自在长短无碍道法华三昧也。净德三昧者令诸三昧清净。如焚石练金令金清净。无缘三昧者即灭尽定。又得此三昧于三受中不起三毒缘。宿王戏三昧者于诸三昧观达自在故名戏非爱结戏。智印三昧者般若是智。相应三昧是印也。又如人入安稳国有印得入无印不得入。菩萨得是三昧能入实相。解一切语言三昧者得是三昧解众生语而为说法。集一切功德三昧者得是三昧菩萨功德皆悉具足也。清净三昧者如有如意宝珠能净诸宝。是三昧能净诸三昧垢。烦恼垢易治三昧垢难断。神通游戏三昧者入是三昧能八相成道。慧炬三昧者如执炬夜行不堕险处。庄严王三昧者如恒沙等国土皆以七宝庄严佛处其中。得是三昧一时能庄严诸功德。又观此庄严空无所有于空有二庄严得自在故名为王。净光明王三昧者入是三昧能放光明令诸众生心得清净。净藏三昧者入是三昧能净诸功德藏。不共三昧者二乘无分。日旋三昧者如日天子乘日宫殿照诸众生周而复始。旧经名日轮三昧也。得如是下第二总结。释迦牟尼下第三的明光照其身。即白净花宿王智下第二明妙音奉命而来。又开二别。初明欲来之意。第二正辨从彼国来。初有十句。第一明妙音咨彼佛欲来之意。尔时净花宿王下第二彼佛诫许。又开三句初总诫。善男子下释诫。释诫中前明娑婆之劣。而汝身下辨净土之胜也。是故汝往下第三总结</p>
<p>问。前云初分经在秽土中说。后分经居净土中说。妙音来时正游净土。何故诫之</p>
<p>答。此经始末土有三异。一者初分经在秽土中说。二者后分经在净土中说。三从药王品来还在秽土中说。所以知尔者为集分身是故变净土。分身已散故土还复秽。妙音来时正游五浊故佛诫之。妙音菩萨白佛言下第三明妙音受旨。明妙音既承佛力为弘道利人故来岂生劣想也。故受佛诫敕。于是妙音下第四将欲发来先现瑞。于此土所以现瑞者令此土众生起尊敬心也。化作莲华者一即欲以莲华为座。二表妙音弘妙法莲华。化作八万四千者一欲拟八万四千菩萨座故。二表八万四千法藏皆入一乘妙法华故。白银为叶者即是显此经题是白莲华。开二实二权则八万四千法藏义皆明白也。甄叔迦宝者(此云鹦鹉此宝似鹦鹉鸟嘴而赤色)尔时文殊下第五文殊问瑞所由也。尔时释迦下第六佛答现瑞意。文殊下第七文殊重问妙音之德。凡有三问。一请初问种何善本。二问修何功德。此二问过去往因。三问行何三昧。此问现在所得之果。唯愿世尊下第四请佛欲见妙音。尔时释迦下第八释迦推于多宝令见妙音。但詶其后请未答前三问。下华德菩萨重牒三问佛方解释。所以推多宝者盖是随俗之事。俗人之礼推贤让长。多宝既久已成佛。故释迦让之。二者欲显多宝不灭故能现妙音。故推之也。时多宝佛下第九多宝命令来即詶文殊请。于时妙音下第十正明妙音来。又开十章。一明于彼国没。与八万四千下第二明与眷属俱共发来。所迳诸国下第三明现瑞相。是菩萨下第四赞叹妙音。那罗延者(真谛云。那罗翻为人。延云生本。梵王是众生之祖父故云生本。罗什云。天力士名那罗延。端正猛犍也。俱舍论云。持大千世界风轮名那罗延。那罗延应云天力也。)入七宝台下第五叙妙音升空而至。多罗树似此土宗卢树。一多罗去地七刃也。到已下第六明见佛仪则。而白佛言下第七奉宣圣旨。又开三别。初问释迦。众生易度下第二问所度众生。久灭下第三问讯多宝。世尊下第八妙音请见多宝。尔时释迦下第九释迦语于多宝。于时多宝下第十多宝赞叹妙音。从问讯多宝至多宝称叹皆是显多宝不灭斥凡夫二乘无常之执。尔时华德下第三论妙音弘经。前章则是弘经之人竟也。即人法一双。又上明妙音之果。今出其往因。谓因果一双也。即是显妙音二世之德。又开二别。初一问答论妙音神力。第二问答论妙音三昧。神力是智慧三昧。是定。略论菩萨定慧也。又神力是果。三昧是因。由三昧之因故能现神力。所以前论果后论因者由妙音现神力而来故前问也。寻华德两问皆是牒文殊上三问。以释迦上未答之故今重牒而问。初问又二。前问神力之因。有是神力正问神力之果。善根与功德异者善根就始功德为终。故分为二问。就答中又开为二别。第一答因问。第二答神力果问。答因问为二。初答种何善根问。又开六别。一明种善根之佛。国名下种善根之处。劫名下种善根之时。妙音下正种善根。以是因缘下明善根得果结詶其问。华德下结会古今。华德是妙音下第二答其修何功德问。华德汝但见下第二广答神力果问。又开二别。第一叹妙音于此土弘经。第二叹妙音十方通法。二文各三。初文三者一总标。二广释第三结叹。或现梵王身下第二广释开为五类。一现天身。二现人身。三现八部身四救济八难。五于后宫变为女身。现天身中二对。梵王帝释欲色之初。自在大自在二界之后。此四名君。后一双为臣。天大将军是梵辅天。梵王之臣。毗沙门帝释之臣。现人身中亦开二对。初一双谓人君身。或现长者下明人臣身。又为四类。初四是豪杰身。次四受佛戒身。次四现妇女身。后二现童真身后八部身。如文。诸有地狱下第四叹救八难。不言说法者一者苦重二者障深故但明救济。乃至于王下第五类。是妙音下第三总结称叹。又开二别。初叹所化有益。是妙音下次叹于能化无损。是菩萨下第二叹妙音于十方弘经。亦开三别。一总叹。二别叹。三结叹。三门各二。初门二者前结一土益物。十方下次叹十方弘经。若应以声闻形下第二别叹。又开为二别。初现存身。次现亡身。文处易知。华德下第三总结。神通结现身。智慧结说法。上一土中广现凡夫身。十方化中略现圣身。此欲明凡圣广略互现也又前凡身中有五类。今圣身中亦有五身</p>
<p>问。前凡中五类何故云说法华。今但称说法</p>
<p>答。说法语通。欲以通别互现故也。又上正明弘通法华故明说一乘。若有众生不信一乘则说五乘之法。同上嘱累品中佛令菩萨知大小机也。此品从凡至圣故先示凡后示圣。观音前圣后凡从胜至劣。又妙音前一后三。观音前三后一。尔时华德下第二问答论妙音所得三昧。亦前问后答。说是妙音下品中第四段明彼此蒙益。尔时妙音下品第五章明所作已竟还归本土。此为秽国故彼佛有问讯。彼为净土故此佛无暄凉也。说是妙音下品第六明利益</p>
<p>问。见菩萨来往何以得无生忍也</p>
<p>答。利根之人悟菩萨不来相来故来无所来。不去相去故去无所去则入实相。故得无生</p>
<p>问。无生法忍普现色身法华三昧有何异耶</p>
<p>答。心无所依犹如虚空。不生心动念故名无生法忍。虽空而有。纵任自在处处现身。即是普现色身三昧。三一开会无所染着即法华三昧也</p>
<p>　　观世音菩萨普门品第二十五</p>
<p>上二品明苦行弘经有功德智慧二业。故有药王妙音两品。今第二次明护难弘经。初明人护难弘经。次明法护难弘经亦有二品。又根缘次第者。灵山之会八万四千人应闻观音得发菩提心故说此品。二者十方国土及来世有缘众生应蒙利益故说此品。开此品章段不同。今一往分为四双。一者双标。二者双释。三者双叹。四者双益。言双标者观音为名普门为德。故双标名德。夫胜人为理有名有德。是故双标以名观音普门品。言双释者初一问答释观世音名次一问答释观音德。言双叹者持地菩萨叹闻此名德功德无边。言双益者八万四千人闻此名德并发道心也。此四次第者为解义故。初略后广。故前略标次则广释。标释既竟名德显彰故菩萨称叹。叹释既竟听者欣仰。故减发道心。初双标中凡有十对。一者人法一双。观音为人。普门为法。然人法是因缘之义。非人无以御法。非法无以成人。故前明御法之人。后辨成人之法。谓人法一双也。二者真应一双。观世音即是法身。普门谓应身也。前以法身观机然后垂迹普应。谓真应一双。三者观音谓菩萨意业。普门即身口二业。前以意业观察然后身现神通。口业说法。谓内外一双也。四者观音谓大悲拔苦。普门即大慈与乐。故后释观音名明拔苦之义。释于普门即显与乐之功。所化众生但有苦无乐。能化菩萨有大慈大悲。谓慈悲一双。五者菩萨有二种身。一者药树王身。二如意珠王身。药树王身者根茎枝叶能愈众病。菩萨亦尔。故三业皆能济物。如意珠王身者如摩尼宝能与一切乐。菩萨亦尔。其见闻者无不蒙益。释观世音名叹药树王身。释普门名明如意珠王身。故珠药二王为一双也。六者释观音名显众生感义。标于普门明菩萨应义。初感非无应。后应非无感。但初举应以成感。后则标感以成应。谓感应一双也。七者标观音名叹菩萨能与众生世间之乐。标于普门显菩萨能与众生出世间之乐。故前文明七难消除二求愿满。即知是世间乐。后三十三身十九说法皆称得度。故知与出世乐。此皆大判为言。非别相说。前与世乐后与出世乐。此是次第法门。谓世出世一双也。八者标观音明神通。以察物音声即天耳通题普门谓示现。六通之中三是神通非示现。谓天耳天眼宿命也。三是神通亦是示现。谓他心神足漏尽。漏尽说法。神足转变。他心知机。即以事令人信验故名示现。谓神通示现一双也。九者标观音名谓明密利益。标普门明显利益。后现身说法故称为显。前不显身说法而能令物免难故称密益。菩萨济物不出显密二义。谓显密一双也。十者标观音明菩萨名。题普门显大士德。谓名德一双也。然此品内义虽具十双今以名德为正。如大品亦以二门说于波若。一者就菩萨字义门说波若。二者就菩萨所行门说波若。以菩萨字义门说波若者解释菩萨摩诃萨字。此字有无量义。故即是说波若。次明菩萨所乘叹释大乘。即是说波若也。今亦尔。叹释观音字义即是说法华。叹释观音德亦是说法华</p>
<p>问。此与波若何异</p>
<p>答。波若释通字义通所行。菩萨摩诃萨是通字义故释通名也。此经释观音字义故是释别名也。波若通释诸菩萨所乘。此经别释观音三密之德。又波若通释自行化他。今但释化他门。又波若具就二慧门释。今但就方便门释也。所言观音者外国名阿梨耶婆楼吉氐税。此翻观世音。菩萨有多种名。今依此品佛答中略辨三名。一观世音。二观世意。三观世身。圣人无名为物立称者欲生众生三业善也。立观世音名令物称名生口业善。立观世意名令物存念生意业善。立观世身名令物礼拜恭敬生身业善。以备生三业善故立此三名</p>
<p>问。既具三名。何但称观世音</p>
<p>答。三名不可具题。趣标其一。二者观世意名但生意业善。观世身名生身意二业善。生善义局故不标之。若口称名必备三业。以生善多故立观音名也。三者意业存念身业礼拜但得自行不得化他故不立身意二名。口称观音具得自行化他故立观音名也。四者娑婆国土以音声为佛事。义既显彰故立观音之名。余义不尔故不题余称。五者观音之名有行愿。过去世时值空王观世音佛发愿名观世音故依愿立名。又观音昔在此土行菩萨道以受观音之称。余二名阙斯二义故不题也。别有经云观世自在菩萨。此名备含三业。于名义最胜。复有经云光世音菩萨。或可是翻之不正。华严经云。此菩萨住大慈法门光明之行。从此立名云光世音也。又此菩萨住普门光明三昧。从所住法门为名。下复云。施无畏者此名总含。从功用受称。所言观世音者。观是能观之智。世音是所观之境。境智合题名观世音也。观具三观。境备三境。境备三境者众生发声因咽喉舌齿和合有声。谓因缘声。名为世谛。因缘所生法即是寂灭性称为真谛。亦为是假名。亦是中道义。即是非俗非真中道第一义谛。故此一音声具足三谛。菩萨观此三谛。即三种观也。二者观是菩萨之应。世音是众生口业之感。感应具题故立观世音也</p>
<p>问。云何名世音耶</p>
<p>答。三种世间中正是众生世间也。外书云。以声成文谓之为音。佛法不分音与声异如杂心云。声有三种。一因受四大声。谓众生音声。二因不受四大声。谓非众生声三因俱声。如人与外物合共出声。谓打钟等。三种声中可通余二也。所言普门者普以周普为义。门是开通无滞之名。又门是法门。如华严云。观音住大慈法门。又能通道令物悟入故称为门。普义有三。一他心普。谓不虑而知照穷法界。二神通普。谓不动而应十方现前。三说法普。无言可陈而声教弥八极也。尔时无尽意下第二明双释。初一问答释观音名。次一问答释观音德。又初问答为二。初问有三。一能问之人。二问之仪则。三正问。后答亦三。能问之人即是意业。问之仪则所谓身业。正发问即是口业。三章合有十句。尔时者问时节也。以众中八万四千人应得发心。是故应时而问。无尽意者第二能问之人。有二句。一别名二通号。外国称阿差末。此云无尽意。大集经云。初发心时已不可尽。况复智慧神通慈悲说法而可尽耶。正意而言众生无尽故大悲无穷也。故言无尽意菩萨者第二通号也。大集经云。其人是东方不眴世界普贤如来一生补处大士。若论其本乃是十方诸佛师。所化之人皆已成佛。即从坐起第二问之仪则。凡有三句。初明从座而起。孝经云。曾子避席礼云。请益则起。次偏袒右肩者外书云。劳而无袒。内教请道袒肩者风俗不同。其犹彼国露顶为礼。此土冠帽为恭敬也。次合掌向佛者袒肩用显形恭合掌以表心一。如掌本在异处今合而为一。心本他缘今敛而不散。心既冥漠难睹。故假外事以显内心。而作是言下第三正发问也。凡有四句。初经家叙其口业。世尊下第二正发言问。问有三种句。初句仰举尊号。即表能答之德。非是世尊不能释补处之疑。将欲申疑故显质疑之主。观世音下第二出所疑之人。以何因缘第三正明疑也。因谓因由。缘是缘藉。以何因缘受此名耶。名有二种。一有因缘。二无因缘。如身子因母目连因姓此有因缘。低罗婆夷实不食油强名食油。此无因缘。今未知。为有因立目无因立名是故问也。有因立名略有四种。一从趣立名。如生天趣故名为天。二从相立名。如身有异相因以立名。三从过立名。如盗贼等。四从德立称如诸贤圣今未知以何因缘有此名也</p>
<p>问。无尽意何因缘故问观世音菩萨名耶</p>
<p>答。菩萨三业皆为利缘。以众中八万四千人应闻名得益是故问也。二者欲为未来苦恼众生闻名脱苦是故致问。三欲显观音德。即是说法华经。观音即是能乘之人。三轮之德谓所乘之法。问于名德具能乘所乘。是故说一乘也。四为憍慢之徒自举陵他今欲显无尽意不自尊高。故问他德行。又嫉妒众生隐他之德扬他之过。菩萨之法隐他之过扬他之德。令一切众生仿而学之是故问也。又示有疑未了一切菩萨皆观世间音声。今以何因缘独受斯称。又三世诸佛发言有二。一者自开。如前从三昧起无问自说。二者因他。要待无尽意问后方说也。佛答有四。一释其名。二劝持名。三格量持名功德。四总结称叹。以问名故前须释名。释名广有利益故劝持名。一人名福等多菩萨名故格量之来成劝持义。初又三别。一释观世音名。二释观世意名。三释观世身名。一一中皆先释后结叹。即三释三叹也。无尽意但问一名。佛答多者问略答广。如上释之。又具释三名者欲显所观境周能照观足。境不出三业故唯观三业。故立三名也。所观之境具有三业。菩萨能观唯意业也。又立三名自有众生称名得度。自有众生口不能言但能心念。自有众生口不能言心又散动但身能礼拜。又众生忌讳不同故须立多名。就释观世音名中又开为二。一者略答。二者广答。初略后广为解义故。又前名总答。后名别答。前总答即名遍拔三界六道众生之苦。后别答中但拔欲界。于欲界中多拔人中苦。于人中多拔阎浮苦。余方不必有王贼等难。前总后别欲显感应义周。故开为二也。善男子者华严经称为佛子。余经多云善男子。有绍继义故名为子。纲干之能故称为男。所行有利他符理清升感乐之义目之为善。若有无量下正答其问。凡有四句。束为两双。一者众生受苦。此是感缘。即是称名之意。二者称名正是感体。三菩萨观机。四皆得解脱。即辨应义。束为两双者前两为感。后二为应。应感为一双也。又前两为感。即是世音。后二为应。释于观义。具此二双名观世音以答无尽意问也。初有二句。若有无量百千万亿众生此明受苦众生多也。所言亿者此土云万万为一亿。智度论云千万为一亿。盖是风俗不同也。受诸苦恼第二句明受苦非一。苦为八苦。亦有无量苦。恼谓九恼。亦有无量恼。闻是观世音菩萨下第二称名。即是感体。亦有二句。前明闻是观世音菩萨名者谓未受苦时曾闻菩萨名。或从经卷中闻。或从人传闻也。一心称名下第二句今日受苦时求救称名也。言一心者为释疑故来。自有称名不得解脱。盖是不一心故也。观世音菩萨即时观其音声下第三观机。即为应缘。自有人执此文属上而兴皇法师更足一观世音菩萨字。今谓足亦无失。但此文属下。何以知之。上既云闻是观世音名。又云一心称名。已再言名毕。是故属下明观音应也。皆得解脱者第二正明应。即是脱苦也</p>
<p>问。称名何故有脱苦不脱者</p>
<p>答。一意如上。有至心不至心故有脱不脱。二者脱有利益是则救之。脱无利益故不救也。三者与观音结缘有厚薄。薄者善少故不脱。厚者善多。是故得脱。四者众生业有定不定。不定可救定不可救。所言定者一重心作已心无惭愧。二者覆藏。三者作已更作。四起愿扶之。故决定得报。不可救也</p>
<p>问。若不可救应称名无利益耶</p>
<p>答。今虽无益作后世因。若有持是下第二别明救难以释观音之名。凡有七难。一救火难。二救水难。三救风难。四刑戮难。五罗刹难。六幽系难。七怨贼难。此并是诸难中至急。故略叙之。余有疾病虎狼雷电迷失道路。请观世音经并具说之。七难为二。初三是无情难。后四是有情难。此二略摄诸难。无情难不可请救故难免。所以前说有情可得请救。是故后明。又无情难是三大灾。广而且长。长即能至三禅。广则大千并坏。是故前说有情难不尔。鬼难云设满大千而不至于上界。有情难短又狭故在后说。就此二难各开为三。无情三者谓火水风。有情三者谓命身财。无情三有二种次第。一从急至缓。二依三灾次第从小以至大也。有情难从重以至轻故前命次身后财。二者从难至易。以命难难免乃至财难易脱也。就无情难又为二。第一明救三难。第二结观音名。然一一难中例应有四。一遇难。二称名。三观机。四免难。初二句释世音以辨境。后二句释观义以明智。又初二明感。后二辨应。但前后互现不同。今文为四。初持名。二遇难。三免难。四结神力也</p>
<p>问。上前遇难后称名。今何故前持名后遇难</p>
<p>答。火事为急。若身居火内方复称名则已受其弊。是故前辨持名后明遇难也。应验记非一。会稽高士谢敦字庆绪吴郡长影玄陆璒等并撰观音验记。宋临川王刘义庆撰宣验义记太原王琰撰冥详记皆出火事。昔有西域人。竺长舒居住茅屋忽值邻人失火。又正在风下。便诵念观音四邻荡尽其舍犹存。尔时有诸年少不信此事。仍于风下数夜以炬火掷其屋上。三掷三灭</p>
<p>问。称名云何免火</p>
<p>答。以菩萨力令火自然灭。或回转风势令火不烧。或接此人置火外。或注雨令灭。或火自然不烧。如耆婆入火。或以异物遮火。或令得禅定空三昧门随根所宜也</p>
<p>问。何故云入火火不能烧也</p>
<p>答。若未入火而称名得脱者或谓不必是观音力。今入火不烧必知是菩萨力</p>
<p>问。小火亦能烧人。何故言大火</p>
<p>答。或谓火少故不能烧。或谓禁咒力故令小火不烧。今入大火不烧则知是菩萨力。次水难文三意二。文三者一遇难。二称名。三则得浅处。前二明世音以辨感。后一释观以明应。大水方能为害。小则不能故火急在前水缓为次</p>
<p>问。火难何以前持名后遇难。水难何以前遇难后持名</p>
<p>答。触火则害人故前须持名。水则不尔。二者自有人前持名而后遇难。自有人前遇难后称名所以两存也。若有百千下第三明风难。所以知是风难者一依三灾次第故明火水风。二由风故飘堕鬼国故火以能烧为难。水以能溺为难。风以能飘为难。就文为二。初明世音以辨感。二释观以明应。初又二。一遇难。二称名。遇难为二。初明遇难缘。次正遇难也。若有无量者遇难人不一也。为求七宝下明遇难缘也。七宝不同。涅槃经以金象马神珠玉女主藏臣主兵臣为七宝。此是轮王之七宝。不通余人也。又恒水经明世有七宝。谓金银珊瑚白珠车渠明月摩尼。佛法亦有七宝。谓四果菩萨辟支及佛。智度论第十六卷云。金银琉璃车渠码瑙珊瑚真珠为七。此经所列第七是琥珀。真珠非七宝数故言等也。又宝塔品云。金银琉璃车渠码瑙真珠玫瑰又经云。正宝有七。杂宝有百二十种也。假使黑风下第二正明遇难。依华严经有十种风。依仁王经有五种色风。青风。赤风等。成论明风无色。论又云。风中或多触无香。或有香触必无色味。即彼品又云。有旧师云。风黑色。是事不然。此风与黑色为因非黑色也。今言黑风者一解云。此风起时前有黑云故云黑风。又云。此风欲起时海上有黑气仍以为名。又云。吹海岸黑沙故名黑风。吹其船舫者书云。自开已西称船开已东谓之舫。飘堕罗刹鬼国者由风力故令堕鬼国。非鬼难也。其中若有下第二称名。如人共船忧喜义同。应俱称名。而言一人者显心同义也。又一人称名众人免难。显菩萨力大也。是诸人等下第二释观明应义也。以是因缘下第二释无情难竟故总结之以詶其问也。若复有人下第二明有情难。此望前即是地大难。所以三灾无地灾而有地难者地以秉御成难不御非难灾任运起不须人御故无地灾。又四禅无有内灾患故外无地灾。今有人御故有地难。望后即是有情难也。合四难为三。如上释之。初二辨命难。以命最重故在前。火水风并皆害命。接此文生故前明命难。命难之中前人后鬼者人难显现。鬼难幽隐故从显至隐。又接火水风次明于地故前人后鬼也。设复有人下第二明身难。即系闭于身故名身难。三世往论皆悉有罪。而言无罪者就现前不作故言无耳。经云。大横有九。亦就现在不作故言横耳。若无罪而受苦者是无因有果。是事不然。若三千下第三辨财难。既云赍持重宝故知是财难。亦前释世音辨感。次释观辨应。初文又二。一遇难。二称名。其中一人下第二称名为二。初劝导。二受劝导。劝导为四。一诫。二劝。三释诫。四释劝。汝等下第二劝。是菩萨下第三释诫。汝等下第四释劝。众商人闻下第二受劝称名。称其名故下第二释观明应义。无尽意下大段第二前释名竟今叹名德。若有众生下第二释观世意。内心常念观察其意得离三毒故是释观世意。二者上拔苦果今拔苦因。三者上拔身难今拔心难。四者上拔肉身难今拔法身难。五者上拔世间难今拔出世间难。六者上拔报障业障今拔烦恼障。七者上拔一世难今拔三世难。八者上拔人中难今拔三界难。九者上为浅行人今为深行人。十者上暂拔难今永拔难。就文亦二。初释观世意名。无尽意下第二称叹名劝物常念。就救三毒即为三别。一一中前释世意明感。便得离欲释观辨应</p>
<p>问。念观音云何得离三毒</p>
<p>答。以常念故三毒不起。及常念观音实相法身即生如实观故三毒灭也。又此即是念佛三昧。念佛三昧能遍治一切障故。又常念故观音现身为其说法令三毒不起。又常念故观音能转前境。如净居天变覆诸采女以为不净。若有女人下第三释观世身名。礼拜供养即是身业。观察身业名观世身。又上拔其有难。有难有二。七难是身难。三毒为心难。今拔无难。拔无难亦二。一无男。二无女。三者上来是大悲拔苦。今是大悲与乐。四者上来与众生行果。今能满众生愿果。行有二行。愿亦有二愿</p>
<p>问。释三名有何次第</p>
<p>答。七难苦重故在初。三毒恼心为次。无男无女奢缓故居后</p>
<p>问。七难何故称名。三毒常念。无男无女供养礼拜</p>
<p>答。七难时短急不暇礼拜供养。亦不暇[僉*殳]心静摄但得称名。三毒时长难断必须治道故常念。无男无女异上二种故礼拜供养。又观音名具行愿故初令称名。余二名有行无愿故居后。二名之中意为本。身为末。复有次第也。就文亦二。一释名。二叹名</p>
<p>问。无男无女云何得生</p>
<p>答。观音菩萨托生为子故下现童男女身。又母子之业虽由宿缘而不决定。今修福力故令好人托生</p>
<p>问。何故男称福德智慧。女称端正有相</p>
<p>答。男有百行智为其端。女有七德容居其首也。此文前明世身辨感。便生下释观辨应也。是故众生下第二大段释三名竟结劝受持也。若有受持下第三大段次辨格量。又开为四。第一举持多名问无尽意。第二奉詶。第三正格量。第四结叹持名。所以有格量来者时众疑云。但受持观音名有此功德。受持余名亦有斯利。故格量优劣也。又受持观音与六十二亿等则持多名为难。持一名为易欲释成上劝持故格量也。初问三意。一辨持多名。复尽形下第二明时久。供养下明供养广。次无尽意答如文。佛言下第三正格量。又开二别。前明观音三事。一持名少。二时短。三供养狭。是二人福下第二正格量</p>
<p>问。格量有七。一凡不及圣。如大品云。教一人得初果胜教阎浮提人行十善。二少不及大。如二乘不及菩萨。三浅不及深。如浅行不及高行。四因不及果。如菩萨不及佛。五有所得不及无所得。如世间六度不及出世间六度。六末不及本。如五度虽是无所得终不及波若。波若是本故。七无缘不及有缘。如佛化须拔不及阿难。今是何格量</p>
<p>答。有人言。六十二亿是因位。观音是古佛。即是因不及果也。难曰。一切因不及果。岂六十二亿与果等耶。有人言。六十二亿是浅行。观音是深行。难曰。经不言六十二亿是浅行观音是深行。又浅行不及深行。云何六十二亿与观音等耶。有人言。观音是教主。六十二亿是听众。难曰。必以听众故不及者非但六十二亿不及。一切听众亦不及也。今所明六十二亿与观音位行是齐。而不及者众经有二种门。一平等门。二不平等门。平等门者如妙音得普现色身三昧八万四千菩萨亦得是门。则妙音与诸菩萨平等门。供养持名平等无异。二者不平等门六十二亿实与观音等。今欲令人尊重观音故于等作不等说之也。例如称扬诸佛经说。礼宝光明佛止灭二十一劫生死之罪。礼呴留孙佛却无量劫罪。此示不平等门故令众生生高下心。若实是平等而作平等说者则不得偏于观音起尊重心。法华论云。受持观音名及受持六十二亿恒沙诸佛名。论云。佛者皆是等觉地菩萨。既称等觉。即是等觉佛也。论云。彼福德平等有二义。一者信力。二毕竟知。信力有二。一求我身如观音自在无异毕竟信故。二谓于彼生恭敬心。如彼功德我亦如是毕竟得故。次言毕竟知者决定知法界故法界名为法性。彼法性入初地。菩萨能证入。一切诸佛菩萨平等身故。平等身者谓真如法身。是故持六十二亿恒河沙佛名受持观音名功德无异。此论大意就平等不二门辨无差别。初是信不二。后是悟不二也。然与前释亦不相违。无尽意受持下第四结叹。无尽意白佛下第二释普门明观音德。又上虽叹观音能拔苦与乐未知以何济拔。故今释言。一一难或用身业神通拔。或口业说法拔。或意业密拔。亦前问次答。问亦有三。一标能问人。白佛言下第二正问。观世音菩萨下第三明所问人。亦有三别。云何游此下问身业。次问口业。方便之力问意业。佛告下第二答。答中亦有三。一正答问辨三轮德。二劝供养。三总结称叹。初正詶三问故明三轮德。既有胜德即是福田故须供养。明三轮德即是施主。次辨供养显于福田。福田施主既彰故总结称叹。初文又二。第一别明三十三身十九说法。第二总结一切身教及方便也。初文又三。一现圣方便。二示凡方便。三示非凡非圣方便。初门明三乘圣。即为三别。一一中皆答三问。应以之言答意业问。即现佛身答身业问。而为说法答口业问。上从显至隐故云身口意。今从本至末故意身口。前意业知机。次现身后说法</p>
<p>问。此经会三归一。何故更示三乘</p>
<p>答。虽明会三归一而不失开一为三。从经初以来明于正说。谓摄用归体。故会三归一。今辨流通从体起用。故于一说三</p>
<p>问。妙音品有菩萨身。今何故无耶</p>
<p>答。彼不明三乘义故有菩萨身。今欲辨三乘之义菩萨身摄入佛乘故不说也</p>
<p>问。观音为是佛现佛身为非佛耶</p>
<p>答。经出不同。观音三昧经云。观音在我前成佛名正法明如来。我为苦行弟子。又云。我与观音俱时成正觉。又观音授记经云。观音于金光游戏佛所初发道心。彼国王名威德王。威德王入禅定二童子忽左右两面生。王起定问其名字。二童子说偈答。初就第一义门答无名。次就世谛门答有名。弥陀佛灭后世界出法音不断。彼佛于中夜入灭观音补处。世界转名众宝普集庄严。佛号普光功德山王。大势至补观音处。佛号善住功德宝王也。金光师子佛及弥陀佛皆有三乘。后二佛唯菩萨乘。闻此二佛名者得转女身却四十劫生死之罪</p>
<p>问。观音云何于此土有缘</p>
<p>答。弘猛海慧经云。昔此阎浮提有王名善首。有五百子。第一子名善光。值空王观音佛发十大愿。初愿得一切法。次愿得波若船。三愿值智慧风。四愿得善方便。五愿度一切人。六愿使超苦海。七愿得戒足。八愿登涅槃山。九愿会无为舍。十愿同法性身。皆以大悲观音为首也。观世音发愿。愿我未来作佛字观世音。三称我名不往救者不取妙色身。持此愿者清净庄严一室。以于此土行菩萨道故此土有缘</p>
<p>问。而为说法说何等法</p>
<p>答。说法不定。一者一身说一法门。二者一身说一切法门。三者一切身说一法门。四者一切身说一切法门。华严经中善知识但说一法门。今观世音现一切身说一切法门。梵王下第二示凡方便。又开三别。一天。二人。三杂类。天有三双。第一双欲色两界初王。第二双欲色两界后王。第三双欲色两界之臣。虽有三双不出君臣也。有人言。天大将军是天力士。如钵建提之类。亦如那罗延之流。有人言。是鬼神。如金光明散[日*旨]大将。散[日*旨]大将属毗沙门。出大集经。有人言。是韦陀天毗纽天也。毗沙门是北方天王。此云多闻。恒护佛道场常闻说法。故云多闻也。小王身下第二明人方便。亦开为二。初一示王身。次示臣身。臣身中有四。初示豪杰身。二示四众身。三示妇女身。四示童真身。居士有二种。一居舍之士故名居士。二居财一亿故名居士。即今文是也。婆罗门者此云外意。亦名净行。次示八部身</p>
<p>问。何故受龙身等不得道耶</p>
<p>答。乘急戒缓四句。一者乘缓戒急者生天人中不得道。二乘急戒缓者生鬼龙趣而得道。三乘戒俱急者生天人而得道。四俱缓者生余趣不得道。金刚神下第三示非凡非圣身。既为鬼神属四天处住。是故非圣身。实是楼至佛故非凡。楼至此云啼哭佛。独住半贤劫度众生。无尽意下第二总结。是故汝等下第二劝供养。又开六别。一劝供养。二受旨。三观音不受。四重请。五佛命。六受施回奉二尊</p>
<p>问。无尽意是出家菩萨。云何有璎珞</p>
<p>答。虽是出家不拘小道。二云是在家菩萨。涅槃云。入无供众列者此是他方在家菩萨。本非娑婆旧住故不持供来也。而言法施者如法布施也。又为法故施也。又达财法不二也。观音不肯受者一欲生施主殷重心故。二欲让二尊故。三示少欲知足故。后明观音受者一上顺佛旨。二下愍群生。分作二分者欲展转生施主福故。举二尊者示生灭平等不二故。释迦现生为智。多宝涅槃为断。示智断为福田故。无尽意下第三前既明施主福田竟。今第三总结称叹也。尔时持地下第三明双叹。就文为三。初明能叹人。言持地者即地能持故名持地。以其人得此三昧故以为名。即从座起下第二明叹之仪则。前白佛言下第三正叹。持地去佛座远。今起近佛前故云前白。观世音菩萨品自在之业者即牒初名也。以三业自在故故称自在之业。普门示现神通力者牒普门三轮德也。当知是人下正称叹也。佛说是下第四双益。初列得益之人。皆发无等等下第二正明得益。佛道无等。唯佛与佛等故名此道为无等等。所以名佛为无等等。复云无等等者佛具二义。一下有所异。二上有所齐。下有所异名为无等。上有所齐云无等等。以佛名无等等。今发佛心故云发无等等心也</p>
<p>　　陀罗尼品第二十六</p>
<p>护难弘经二品。一以人护难如观音品说。今欲说神咒法护难故有此品来也。二者有多一两门。上来明诸菩萨各各弘道利物。名为一门。今品明众人说神咒。谓多人共弘道利物故有此品。三者说法华有种种门。或法或人或显或密。如上说因果即就法门说法华。说诸菩萨德行即是就人门说法华。此人法二种即显现门说法华。今明神咒谓秘密门说法华</p>
<p>问。何以知神咒是法华耶</p>
<p>答。下云闻神咒悟无生忍。岂非一乘耶</p>
<p>问。但是一法华。何故作种种名字说</p>
<p>答。虽是一法华随众生取悟不同。故作种种名字。如论云。波若是一法佛说种种名。论又云。波若在声闻心名道品。在菩萨心名陀罗尼。在佛心名萨婆若故知。陀罗尼即波若波若即一乘</p>
<p>问。在声闻心何故名道品。菩萨心中名陀罗尼耶</p>
<p>答。论云。道品但为趣涅槃。声闻但厌生死乐于涅槃故在声闻心名道品。声闻法中不说陀罗尼。菩萨欲遍持一切行令经身不失历劫逾明故在菩萨心中名陀罗尼。陀罗尼有无量门。今是咒陀罗尼。故举通以取别</p>
<p>问。咒是何物耶</p>
<p>答。诸佛菩萨说法有二。一显现二秘密。咒即是秘密法。如世人有二种法。一显现。谓世俗之常法。二秘密术。谓禁咒等。今随世俗亦作此二法。有人言。咒所论不出三义。一说极果胜德。或因中万行。故闻者发心。二说三宝名字。或诸佛菩萨之别名。或大力鬼神之名。召呼此名使魔耶闻者惊退。三说诸法深理无相使闻者悟道得无生忍</p>
<p>问。诸经中何故不翻咒耶</p>
<p>答。咒语多含。此间无物以拟之。若欲翻之于义不尽。又失其势用。如此间禁咒之法。要须依咒语法而诵之。则有神验不得作正语而说</p>
<p>问。云何得陀罗尼令人不忘</p>
<p>答。一以过去修习所得。二因咒术得。三因服药得。如诸仙等。四因现在修习得。五因禅定得。六深入实相故得也</p>
<p>问。陀罗尼与三昧云何异</p>
<p>答。三昧多以定为主。总持以念为主。二者三昧唯心相应。总持或心相应或心不相应。三始修名三昧。久习名总持。如习欲不改说名性。四本末异。三昧为本。三昧与实相合出生功德名之为总持。如坏瓶以火烧方堪持水。五失不失异。三昧转身或有退失。持则不失也</p>
<p>问。修习何因而得持耶</p>
<p>答。有四种因得持。一不习爱欲。二不嫉妒。三等施无悔。四乐法</p>
<p>问。咒云何能除患</p>
<p>答。一切法中各有增上。如水力增上能灭火。火得增上复能消水。今神咒力能除诸恶亦尔。恶有二。一有情恶鬼等。二无情谓恶风雨等。如是内难外难悉名为恶。地持论明有四持。一法持谓闻慧。二义持谓思慧。三咒持因禅起咒谓修慧。四忍持是入证行慧。四持位者地持云。闻义咒三初地成就者必不退。尔前得者不定。忍持起自解行地。成在初地。品开为三。第一对药王说经福重。二众人说咒拥护。三时众得益。初文又二。前问后答。所以说经福重者有二种义。一欲令人欣福持经。二明持经福重故次说咒护之。尔时药王下第二明五人说咒。药王勇施二是菩萨。次两是天。后一是鬼神也。药王说咒有五。一者请说。二者正说。三者叙说咒之人。即是六十二亿恒沙佛说。四明咒力用。第五释迦称叹也。案尔者咒不可翻。如前说。但读诵之人闻之茫然不解遂都不留心。今依正法华经仿佛翻之。多是明实相秘密法。</p>
<p>安尔(正法华云此云奇异)曼尔(此云所思)摩祢(此云意念)摩摩祢(此云无意)旨隶(此云永久)遮梨弟(此云所行奉修)赊咩(此云寂然)赊履多玮(此云澹泊)膻帝(此云志默)目帝(此云解脱)目多履(此云济度)沙履(此云平等)阿玮沙履(此云无耶)桑履(此云安和)沙履(此云普平)叉裔(此云灭尽)阿叉裔(此云无尽)阿耆腻(此云莫脱)膻帝(此云玄默)赊履(此云澹然)陀罗尼(此云总持)阿卢伽婆娑簸蔗毗叉腻(此云观察)祢毗剃(此云光耀)阿便哆罗祢履剃(此云有所依倚恃怙于内)阿亶哆波隶输地(此云究竟清净)区究隶(此云无有坑坎)牟究隶(此云亦无高下)阿罗隶(此云无有回旋)波罗隶(此云所周旋处)首伽差(此云其目清净)阿三摩三履(此云等无所等)佛驮毗吉利[厂@(失/衣)]帝(此云觉已越度)达磨波利差帝(此云而察于法)僧伽涅瞿沙尼(此云合众)婆舍婆舍输地(此云无音)曼哆罗(此云所说鲜明)曼哆罗叉夜多(此云而怀止足)邮楼多(此云尽除节限)邮楼多憍舍略(此云宣畅音向)恶叉罗(此云晓了众声)恶叉冶多冶(此云而了文字)阿摩卢(此云无有穷尽)阿摩若(此云永无有力势)那多夜(此云无所思念)</p>
<p>次明勇施说咒为三。一说咒意。二正说咒。三辨说咒之人</p>
<p>罗刹(此云可畏)吉遮(此云起尸鬼)鸠槃荼(正法华云厌鬼亦云冬苽)富单那(此云热病鬼)座隶(此云晃耀)摩诃座隶(此云大明)郁枳(此云炎光)目枳(此云演晖)阿隶(此云顺来)阿罗婆第(此云富章)涅隶第(此云悦喜)涅[(上/矢)*(入/米)]哆婆第(此云欣然)伊致抳(此云住止)韦致抳(此云立制)旨致抳(此云永住)涅[(上/矢)*(入/米)]墀抳(此云无合)涅梨抳婆底(此云无集)</p>
<p>次明毗沙门说咒亦三。初明说咒意。二正说咒。三结说咒意重发誓拥护</p>
<p>阿梨(此云富有)那梨(此云调戏)[菟-(色-巴)+(〦-一)]那梨(此云无戏)阿那卢(此云无量)那履(此云无富)拘那履(此云何富)</p>
<p>持国说咒为三。一说咒意。二正说咒。三明说咒之人</p>
<p>阿伽祢伽祢(此云无数)瞿梨(此云有数)乾陀利(此云曜黑)栴陀梨(此云持香)摩登耆(此云[凵@又]祝)常求梨(此云大体)浮楼莎抳(此云千器顺述)頞底(此云暴言至有)</p>
<p>罗刹女说咒为四。一说咒意。二正说咒。三结誓拥护。四佛叹述</p>
<p>蓝婆(此云结缚)毗蓝婆(此云离结)曲齿(此云施积)华齿(此云施华)黑齿(此云施黑)多发(此云被发)无厌足(此云无著)持璎珞(此云持华)皋帝(此云何所)</p>
<p>夺一切众生精气众生心中有七滴聒水。取一滴二滴令人头痛。三滴令人心闷。四滴五滴已下则死</p>
<p>伊提履(此云于是)伊提泯(此云于斯)伊提履(此云乎尔)阿提履(此云于民)伊提履(此云极甚)泥履(此云无我)泥履(此云无吾)泥履(此云无身)泥履(此云无所)泥履(此云俱同)楼醯(此云已兴)楼醯(此云已生)楼醯(此云已成)楼醯(此云而住)多醯(此云而立)多醯(此云亦住)多醯(此云嗟叹)兜醯(此云亦非)兜醯(此云消头大疾无得加害也)毗陀罗(此云青色鬼)建陀(此云赤色鬼)乌摩勒伽(此云食人精气鬼亦云大杀也)阿跋摩罗(此云影形鬼亦云无铠注经云转筋鬼)</p>
<p>如阿梨树枝者此树枝堕地即破为七分。正法华云华[卄/梨]剖也</p>
<p>　　妙庄严王本事品第二十七</p>
<p>依论是第三过去胜功德力。能回父邪见使发心得记。即是善知识力弘法华经。此品犹述药王弘经。但流通法华凡四处辨于药王。一法师品因药王告八万大士。明二时弟子二世法师叹人美法示弘经方法。第二药王品述药王本缘。明因法华经得悟以身命财报恩供养弘道利人。第三陀罗尼品明持经功德说咒拥护法师。第四此品叹药王是众生善知识能令父王回邪入正受记成佛。第二第四明药王过去世事。第一第三辨药王现在世事。所以偏说其人两世事者以于法华有重因缘故为宣通之主。亦是根缘所宜也。应言药王本事品。但立名相避从所化之人立名故云妙庄严王本事品。所以共为父子者过去世时有四同学入山修道。一人往聚落求供养给之。于路见国王富贵荣华心自念言。未得道中间宜受此胜乐不亦快乎。三人得道一人作国王。于是三人欲度脱之而自念言。天下亲爱莫过儿妇。一人作妇二人作儿共化度之。以此本缘今世同为眷属。品开为二。初明缘由。二正述本事。初文有五。一过去时节。二化主。三国土。四列劫名。五述父子。文处易知。尔时彼佛下第二正述本事为二。初子化父令回邪入正生信心。二子化父令见佛闻法得正解。善知识力唯有此二。此二因二轮生。初明子以神通轮化父令生信。后佛以说法轮化王令得解又化父得信是菩萨为众生善知识。化王得解明佛是众生真善知识。二章各十句。初章十者一佛说经。二者二子劝母往见佛。三母令化父。四子自悲伤。五母令愍念父。六子正化父。七父受化。八许到佛所。九子求出家。十母听出家文处易知。于是二子下第二化父令得正解。亦开为十。一劝父母往到佛所。于是妙庄严王下第二父母受劝至佛所。尔时彼佛下第三明佛为说法。尔时妙庄严王下第四明闻法悟解。时云雷音下第五明佛受记。其王即时下第六明王及眷属出家得益称叹二子。尔时云雷音下第七佛述其所叹。妙庄严王下第八辨王辞退。又开四句。一叹佛。尔时下次叹法。我从今日下第三发誓。说是语下第四辞退。佛告大众下第九结会古今。佛说下第十明时众得道。法眼净有二。一者小乘是初果。二者大乘是初地。此难知也。但众经多明法眼是小乘。而闻大乘悟小果者有人钝根虽闻大法无巧方便故证小果。但证小果凡有二种。一者本是大乘人闻说大乘退证小果。如大品六十菩萨。二者本学小乘闻说大乘证于小果也</p>
<p>　　普贤菩萨劝发品第二十八</p>
<p>法华论云。此品是第四护法流通。故下文云。我今以神通力守护是经于佛灭后广宣流布令不断绝。即其证也。又时众应闻说普贤事得道故有此品来也。又行一乘者即是行普贤行。故普贤来劝发也。又诵持此经者既是行普贤行行与普贤相应。则感普贤必来教其忏悔六根清净见十方佛及灭五逆十恶等罪。如普贤观说。又华严经七处八会普贤文殊善其始。入法界品流通之分此二菩萨又令其终。所以此二人在彼经始终者世相传云。究竟普贤行满足文殊愿。故普贤显其行圆文殊明其愿满。故于诸菩萨中究竟具足显华严是圆满法门。今说法华亦明文殊开其始普贤通其终亦显法华是究竟法。所以二经皆明两大士者欲显华严即是法华。为直往菩萨说令入佛慧故名华严。为回小入大菩萨说令入佛慧故名法华。约人有利钝不同就时初后为异故两教名字别耳。至论平等大慧清净一道更无有异。是故两经皆明二菩萨也。普贤者外国名三曼多跋陀罗。三曼多者此云普也。跋陀罗此云贤也。此土亦名遍吉。遍犹是普。吉亦是贤也。所以言普贤者其人种种法门。如观音总作慈悲法门名。今作普遍法门。普有二义。一者法身普遍一切处。故总摄三世佛法身皆是普贤法身。如华严云。普贤身相犹若虚空。依于如如不依佛国也。二应身普普应十方作一切方便。故十方三世佛应身皆是普贤应身。皆是普贤应用。故智度论云。普贤不可说其所住处。若欲说者应在一切世界中住。即其证也。注经解云。化无不周曰普。邻极。亚圣称贤。劝是奖劝。发是发起。以诸胜事奖劝发起持经人心故云劝发。依下文普贤以七事劝发。一为问四法为劝发。二现瑞相为劝发。三说神咒为劝发。四以通经力为劝发。五叹持经为劝发。六说持经果报为劝发。七护法为劝发。品开五段。第一明普贤来问佛。第二明佛答。第三正明普贤发誓护人护法。第四明佛称叹。第五时众悟道。初章又五。一明来方。二现神力。三眷属现神力。四到已修敬。五咨问于佛</p>
<p>问。华严经云。普贤身相犹如虚空。依于如如不依佛国。今云何言从东方来</p>
<p>答。净名经叹佛身云。不在方不离方。以离三界故不在方。无感不应故不离方。今东感之则见在东。若西感之则见在西。所以有此去来。华严辨其法身。此经明应迹故不相违也。普贤观经云。普贤身无量无边。欲来此国入自在神通促身令小故从东至西也。所经诸国下第二现神通力。又与无数下第三与眷属俱各现神变也。到娑婆下第四明到已修敬。白佛言下第五明咨问。初叙来意。唯愿下正请问。云得是法华经者此明解悟为得也。佛告下第二明佛答为三。谓标释结。释中明四法者。一外为诸佛护念。护令恶不侵念令善根成就。二者内殖德本。明初发一念不二正观为众善之本。以得此观行与佛应故为佛护念。三者入正定聚。聚有三种。一者邪定聚谓必入地狱。二者正定聚必得解脱。三者二楹中间名不定聚。约位明者旧云。内凡夫性种菩萨得生空解名为定聚。今谓十信第六心称不退信。亦得名为入定聚。四者发救一切众生心。如金刚般若论四种心。一广大心遍度众生故。二第一心与众生大涅槃乐故。三常心常不离是心故。四不颠倒心知众生本来常寂灭故。佛答四法次第者初一为外缘。次一为内因。谓因缘一双。次一明位。后一明行。谓行位一双。尔时普贤下第三发誓拥护。初既出所护人德。今正明拥护其人。就文为二。第一明普贤护人劝发。第二次明护法劝发。护人中为二。第一广举众事劝发。二者结劝持经。初又开四别。一护难劝发。二现身生善劝发。三叹自行劝发。四举果报劝发。此四略举灭恶生善行因得果两双以劝发也。初护难如文。是人若行若立下第二现身生善劝发。此中凡有三感三应。第一明读诵法华故感普贤现来安慰人心及供养经法。第二思惟此经感普贤来授其文句令得总持之益。第三教其行法释成上感见之义。初章以读法华经为因故见普贤来。智度论云。有一比丘读法华有国王见一金色人乘白象来住其人前立听法华经也。所以乘六牙白象者又二。一明菩萨仪则。二欲以灵兽伏诸魔毒。普贤观经云。六牙表六度。四足表四如意足。七支跓地表七觉分。经云。阎浮提人三障重故以智慧力化乘白象。其象六牙。七支跓地。于七支下生七莲华。象色鲜白颇梨雪山不得为比。象身长四百五十由旬。高四百由旬。于六牙端有六浴池池中生四莲华。华上有一玉女。手中化五箜篌。有五百乐器。以为眷属。象鼻有华。华中有化佛及化菩萨。放金色光照象顶上。化成金台。象头有三化人。一捉金轮。一持摩尼珠。一执金刚杵。举杵拟象象即浮空离地七尺。而印文现。于印文中千辐毂辋皆悉具足。一一辋中生一莲华。莲华上有一化象。如是举足下足生七千象以为眷属。随大象行化佛放光。至象背上化成金鞍。金鞍四面有七宝柱以成宝台。台中有七宝华。百宝为须。有大摩尼为台。普贤端坐其上身白玉色有五十种光。光中有五十种色以为顶光。身诸毛孔流出金光。其金光端有无量化佛及化菩萨。雨大宝华至行者前象即开口诸玉女鼓乐弦歌。其声微妙赞叹大乘一实之道。行者见已欢喜顶礼。如普贤观经中广说也。是人若坐下第二明思惟经时普贤来也。旋陀罗尼者得此总持故知十方诸佛菩萨所说皆能忆持也。以解一法门即解一切故名为旋。法音方便者解诸佛一切方便门。如三乘之流也。世尊若后世下第三示其行法。依普贤观经行法五品。一三七日即见普贤来。二七七日见。三一生得见。四二生得见。五三生得见。今但明上品人得见故三七日必见也</p>
<p>问。修何法耶</p>
<p>答。今依普贤观经略明六法。一在静处庄严道场烧香散华等。二洗浴内身着净洁衣。三六时礼十方佛。法身佛遍一切处。应身佛在净土。化身佛处于秽土。六时至心礼拜对十方佛及对普贤忏悔六根罪也。无始已来至此生内于一一根生六种烦恼。一见好色生贪。二见恶色起嗔。三见不好不恶色起痴。四见色起断常等成诸见外道。五见有无堕二乘地。六见色作有所得心成烦恼障。以起此六种烦恼故起结业不得离生老病死忧悲苦恼。障菩提心障于菩萨道及障佛果。一根既尔。五根亦然。深自呵啧起重惭愧于一一根三过对十方佛及普贤说之。请诸佛菩萨慈悲受其忏悔。及请六道众生受其忏悔。四于静处请释迦为和上。文殊为阿阇梨。弥勒为教授。此三人即是三世佛。释迦为现在佛。文殊为过去佛。弥勒为当来佛。故请为三师。次请十方佛为证人。十方菩萨为善友。请普贤为忏悔主。于此六师前自受三归。受三归竟自受三戒。一从今身尽未来劫誓息一切恶。二从今身尽未来劫誓修一切善。三从今身尽未来劫誓度一切众生。此三摄一切法皆尽也。五昼夜读诵大乘经。六端坐思惟第一义甚深空法。达此六根如幻如梦从因缘生。因缘生即是寂灭相。寂灭相即是实相。实相即是法身。作此观时念念见十方佛法身及普贤菩萨。于一弹指顷能灭百万亿阿僧祇劫生死之罪</p>
<p>问。前直云后五百岁。今云后世后五百岁。何异</p>
<p>答。正法五百年像法一千年。前明正法灭竟入初像法五百年也。今是像法第二五百。即是两后故云后世后五百年也。说神咒劝</p>
<p>阿檀地(此云无我)檀陀婆地(此云除我)檀陀婆帝(此云方便)檀陀鸠赊隶(此云宾仁和除)檀陀修陀隶(此云甚柔软)修陀隶(此甚柔弱)修陀罗婆底(此云句见)佛驮波膻祢(此云诸佛回)萨婆陀罗尼阿婆多尼(此云诸总持)萨婆婆娑阿婆多尼(此云行众说)修阿婆多尼(此云盖回转)僧伽婆弥只尼(此云尽集会)僧伽涅伽陀尼(此云除众趣)阿僧祇(此云无央数)僧伽婆伽地(此云计诸句)帝隶阿惰僧伽兜略(此云世)阿罗帝波罗帝(此云三世数等)萨婆僧伽三摩地伽兰地(此云越有为)萨婆达磨修波利刹帝(此云学诸法)萨婆萨埵楼驮憍舍略阿兔伽地(此云晓众生音)辛阿毗吉利地帝(此云师子娱乐)</p>
<p>若法华经下第三举自行劝发。若但书写下第四举果报劝发。是故智者下第二结劝。世尊我今下第二护法劝发。尔时释迦下第四释迦称叹。又开二别。初叹能护之人。第二叹所护之者。初叹能护人中即叹前二事。一叹其护人。而能作是神通之愿下第二叹其护法。普贤若有受持下第二叹所护之者。又开五别。第一为佛护念叹。如是之人下第二离诸恶叹。普贤若如来灭后下第三就后报得佛叹。普贤若于后世下第四就现报及得失门叹。是故下第五结叹。佛说是普贤劝发品下第五明说品利益又开为二。初明得益。二欢喜辞退也</p>
<p>法华义疏卷第十二</p>
<p>自去永仁元至同三年送首尾三个年之星霜开义疏十二卷之印板讫即就澄禅宗师之讲肆事讨论因聚南都北岭之旧疏加刊定加以择统略新选之相乱紏文字点画之纰缪傥有宋本岂加旃新雕木联尔哉尚恐庸愚揆文英贤察是风闻马鸣龙树负贝叶于五天也八不正观之月独辉震岭提婆罗睺洒法雨于三国也絁待妙法之华盛薰金陵从尔以降汉家本朝专弘此宗异乡边方虽玩斯教代属末法钻仰无人时覃季浇书写莫处呜呼从推古天皇御宇至当代七百余年相承仅传宗纲将乱三论章疏一无印板爰素庆幸逢难逢大乘忝闻难闻宏宗宛似雪山上士为半偈兮投身相同香城萨埵求般若兮洒血冀结缘缁素同志兄弟早驾非三非一之妙乘速到非近非远之宝所殊当卷檀那清原氏女拟七又逆修显如又妙理七世恩所通自他三界群生岂差别然则发破邪显正之觉成革凡入圣之妆也</p>
<p>　　　　　　都干缘沙门　素庆虔跋</p>
<p>　　　　　　再入宋桑门　慧海谨书</p>
<p>　　　　　　雕刻诸人等　胜弘明眷</p>
<p>　　　　　　　　　　　　　　父信</p>
<p>　　　　　　　　　　　　伐祐快贤</p>
<p>　　　　　　　　　　　　严顺</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 