<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华义疏卷第一</p>
<p>　　序品第一</p>
<p>将欲入文前明三义。一部类不同。二品次差别。三科经分齐。部类不同者略为七例。一者一会之经用为一部如十地等经。二者多会共为一部如华严之类。三者经之初分用为一部如六卷泥洹经。四者具足二分以为一部如大般涅槃。五者略本以为一部如小品经等。六者广本以为一部如大品之流。七者一品以为一部如观世音之例。今此法华于七种中是具足本。若依梵文应是略说有六千偈也。二论品次差别者又开五义。一生起次第。二明具义多小。三论品前后。四明品有无。五别释序品。生起次第者大明次第凡有二门。一根缘次第。谓适机而说。二义理次第。依义次相生。然佛说经虽具有二门多依根缘次第。弟子造论又具二门多依义理次第。今二十八品相生次第者。夫至人说法必有由籍故初明序品由序已竟正宗宜开。将显一乘为真实故。前开三乘为方便故次明方便品。上根之徒闻前法说即便领悟。中根之者未能忘言会法。可以虚心待譬故。次明譬喻品禀前法说餐后譬喻。又同领解故有信解品。印其所解为实重兴譬述成故有药草喻品。领解于前述成于后当果可期堪为授记故有授记品。自前已来中上根人皆已受悟。下根之流犹未领解故说过去结缘之始现在化城之喻故有化城喻品。下根之人闻上二周之说及后宿世因缘便得领解堪与授记故有五百弟子受记品。显名之众既解密行之流又悟故有授学无学人记品。三说已周三根齐悟复欲以斯法异世同闻故叹法美人令弘大道故有法师品。欲证前三说不虚复欲开法身果德故有见宝塔品。法师宝塔虽叹人证法未若亲由达多自致成佛。举此证验劝物弘经故有提婆达多品。上来三品美人赞法以劝弘经。菩萨声闻受命宣持故有持品。既于恶世欲弘善道多诸苦难。故辨弘经之方令安住四行身心快乐故有安乐行品。四行因成妙果宜显。仍有涌出菩萨开远寿之缘故有涌出品。开发之缘已彰寿量正宗宜显次明寿量品。闻说寿量得十二种益今广分别之故有分别功德品。从初以来竟分别功德品明二权二实。多逆耳违心。若能随喜其福无量故有随喜品。弟子随喜福已无边法师宣持六根清净故有法师功德品。虽唱五种法师获六千功德今引过去亲证显得不虚兼明上品功德故有常不轻菩萨品。自前诸品叹法美人其义已显。十方诸佛见二世众生信持此经心生欢喜。现七种神力故有神力品。大明流通凡有二分。一者赞叹二者付嘱。赞叹竟前今次付属故有嘱累品。药王禀经亲蒙利益舍身命财报恩供养以为受命宣通模轨。今说此本缘利益时会故有药王本事品。药王虽报恩供养犹未辨宣通此法。故召彼妙音明分身六趣为物弘经故有妙音菩萨品。众生虽欲持经多诸留难必须普示诸门大悲救拔故次辨观世音品。已明观世音之人救难次说神咒之法护持故有陀罗尼品。为物弘经盖是众生真善知识故次说妙庄严王本事品。修行一乘即是行普贤行。是故普贤远方来奖劝发起故有普贤菩萨劝发品也。次第二明具义多少门者。品虽二十八得名有三。一者以一义得名二者以二义受称三者以三义为目。一义得名者略明四种。一者从法受名如方便品等。二者从譬为目如譬喻品等。三者从人受称如提婆达多品等。四从事为目如涌出品等。二义立名者或人法双举如观世音普门品等。或能所合为目如见宝塔品等。三义立名者如五百弟子受记品。五百是数名。弟子是其人称。受记是其法目</p>
<p>问。品名为是佛说为是集经者安为后人所制</p>
<p>答。具有三义。一者若经文内标于品名如云闻是药王本事品功德无量盖是佛说。二者若标于品名置在文初盖是集法藏人取佛语意故制品名。三者如大品等九十章经无有品名悉是后人所制故。睿法师大品序述什公语云。大品经但有三品。谓序品魔事品阿鞞跋致品。以品非佛说故略去其二唯留序品。故知非佛说后人制之也。第三论品前后者诸经嘱累品多在经末。至如此经安神力品后者依于梵本及法华论。又即此秦地新翻法华并安嘱累品在于经末。今明罗什善解秦言妙得经旨。安嘱累品在神力品后必有深致。所以然者若嘱累品在经末者则至说经竟始令分身各还本国。若尔至说经竟犹是净土。妙音来时何事被诫于此国土勿生下劣想耶。又下方大士既普礼分身。东土上人不应独接足多宝。观音奉珠又不应但为二分。以此推之知嘱累品不在经末。安神力品后者大明一乘凡有二种。一诸佛所乘二菩萨所乘。故十二门论云诸佛大人之所乘故名为大。又观音弥勒诸大士等之所乘故故名为大。自从经初至神力品明诸佛所乘之法。分身诸佛为开寿量故来。远寿既彰各归本国则土还复秽。此一章义讫所以付属。从药王品竟普贤劝发品明菩萨之所乘。因果两乘既圆众便散席。为此因缘故安嘱累品在药王品前。又嘱累一品既明付属。药王等品即是受命弘经。以此推之不应在经后也。第四论品有无者罗什翻经但有二十七品。后更有提婆达多品者释道慧宋齐录云。上定林寺释法献于于阗国得此一品。瓦官寺沙门释法意以齐永明八年十二月译出为提婆达多品经。未安法华内。梁末有西天竺优禅尼国人名婆罗末陀此云真谛。又翻出此品始安见宝塔品后也</p>
<p>问。竺法护翻正法华经见宝塔品后有提婆达事。罗什何故不翻译之</p>
<p>答。事又难明今且以三义往释。一者外国传云。流沙以西多有此品流沙以东多无此品。所以然者小乘之流皆谓。诸方等经并是调达所作。是以诸国或有阙之。罗什既在龟兹国不见此品故不翻之。二者罗什译经观察机情每多存略。若具翻智度论则十倍于此。恐难寻求故略为百卷也。如翻百论无益此土故但存略有五十偈。故正法华经凡有十卷删彼烦文略为七轴。三者见宝塔品命持而持品应命言势相接。而忽间以提婆达多则文似非。次恐末世多惑所以删之也。第五别释序品。序者渐也。假时托处动地雨华为正说由渐故名为序。又序者次也。初明缘起后辨正经盖是义之次第。又言序者谓祥序也。经首列事祥序可观之也。又言序者舒也。欲显事义舒广故云序也。品者外国名跋渠此称为品。品云品别。以二十八章明义各异故称为别。二者品类。以其明义各有部类故也。第三明章段不同</p>
<p>问。寻天竺之与震旦着笔之与口传。敷经讲论者不出二种。一者科章门二者直解释。如天亲解涅槃有七分。龙树释般若无章门。盖是天竺论师开不开之二类也。河西制涅槃疏开为五门道融讲新法华类为九辙。至如集解净名之说撰注法华之文但拆其玄微。又不豫科起尽。盖是震旦诸师开不开两义也。今所释者其义云何</p>
<p>答。夫适化无方陶诱非一。考圣心以息患为主统教意以开道为宗。若因开以取悟则圣教为之开。若由合而受道则圣教为之合。如其两晓并为甘露必也。双迷俱成毒药。若然者岂可偏守一迳。以应壅九逵者哉</p>
<p>问。有人言经无大小例开三段。序正流通。是事云何</p>
<p>答。领向圆通之论开道息患之言足知众途是非。宁问三段之得失耶。必苟执三章过则多矣。而郡生因初分以取悟则初分为正。籍后章以受道则后章非傍。何得言初后是非正经中段乃为宗极。将非秉执规矩局释大方耶</p>
<p>问。初段入定放光雨华动地将为正说之由渐何名为正经</p>
<p>答。论云泥洹法宝入有多门经称受悟不同。佛事非一或籍音声以改凡或由默然以成圣。或因光明以出俗或假香饭以入道。故三业无非利缘六尘皆为佛事。斯乃先圣流于圆化而像末缠乎隘文未可然也。河西道朗开此经为五门。所言五门者。一从如是我闻竟序品序法华必转之相。二从方便品至法师品明法华体无二之法。三从宝塔品竟寿量品明法华常住法身之果。四从分别功德品至嘱累品明修行法华所生功德。五从药王本事品讫经明流通法华之方轨也。龙光法师开此经为二段。从初品竟安乐行品十三品是开三显一。次从涌出品以下十四品是开近显远。于两段中各开序正流通三段合成六段也。印法师开此经凡为四段。序品为序。从方便品竟安乐行品十二品开三显一明乘方便乘真实。从涌出品至分别功德品弥勒说偈以前两品半开近显远明身方便身真实。从分别功德品竟经是流通分也。彼虽云安乐行品前是因分。然见宝塔品下有三品又是果宗之由渐。必须两向望之。何者由见宝塔品多宝助命觅通经之人。故方有持品及安乐行品流通于因故嘱因分。次有涌出菩萨正为寿量之方序。由前命故出。则前三品又有成说寿量之义。故须两向论之也</p>
<p>问。众师所说何者诣宗</p>
<p>答。若皆能开道适会根缘。众说之中无非正宗也。但推文考义三段最长。宜须用之</p>
<p>问。初辨三段有失。今何故用耶</p>
<p>答。义门有二。一通二别。通而为论。禀三皆悟则三皆正说。今就别而为言故宜开三段。若具领通别意者理则无伤</p>
<p>问。立于三段有何义耶</p>
<p>答。略明十义。一者圣人说法必有诠序。深理化凡须惊耳目。率尔而说不起敬情。故在经初须置序也。既静心信仰宜开宗授法。故次有正说也。群生不穷大悲无限。欲以传训故末继流通。二者为对外道故明三分。外道云。但初有吉中后无吉。以初吉故中后又吉。佛法不尔。开为三分。而三分皆吉。故经言上语又善中语又善后语又善。三者大智度论云。诸佛有三时利益。一为菩萨时则过去世益物。二得佛时即现在世益物。三灭度后未来世益物。序正谓现在益物。流通即是未来益物也。四者序说发其信心。正说生其智慧。故大论云。佛法大海信为能入智为能度。此二则是自行。次令流通所谓化他也。五者又有二人。福慧深厚者值佛闻法故明序正。福慧劣者但值经卷必须流通。故智度论常啼品云。福慧厚者面从昙无竭闻说般若。福慧薄者但值金牒般若。即其事也。六者光阐如来正法凡有二种。一者燃灯二者传灯。燃灯即是序正。传灯所谓流通也。七者三世诸佛凡有二种。一受前佛付嘱。二付嘱后佛。序正即是受前佛付嘱。流通谓付嘱后佛也。八者唯有三分。一者前方便即是序说。二者经体所谓正说。三者经用明流通说也。九者又有三说。一说之由渐。二者正说。三者称叹称叹即是流通也。十者根性有上中下。如来说法又具三时也。初之一品名为序说。从方便品去至分别功德品半格量偈来凡十五品半名为正说。从格量偈后尽经十一品半名为流通分也</p>
<p>问。序分既名序品。正与流通何故不名正说品流通品耶</p>
<p>答。序品文少又明义无杂故但名序品。正说文长而明义广故废通名从别义受称。流通又然。就此三段各开两章。序开二者一证信序二发起序。证信令未来众生于经生信。发起假诸灵异发起正经利于现在。以化沾两世故双明二序也。正说二者。始从方便终竟法师品明乘方便乘真实。次从见宝塔竟分别功德格量以来明身方便身真实。所以开此二者。乘谓所乘之法。身谓能乘之人。具此二门乘义乃足</p>
<p>问。身方便身真实云何是人</p>
<p>答。法华论释寿量明于三佛。而金光明经辨于三佛云三身品。故知三身即是三佛。佛即是人也</p>
<p>问。乘权乘实以一乘为实余二为权。身义云何</p>
<p>答。三身之中又得法身为实应化为权</p>
<p>问。以法身为实赴感为应。但立一真一应者。乘又得尔不</p>
<p>答。以大乘为实小乘为权。又得一权一实。但约今昔不同凡有三义。一者双说。二者双覆。三者双开。言双说者。初成正觉寂灭道场为诸菩萨双明二义。如信解品。辨于长者喻真实身。罗列宝物喻真实乘。即其证也。次双覆者。脱珍御服着弊垢衣。以身方便覆身真实。隐于傍使更遣余人。即是以乘方便覆乘真实。谓双覆也。三双开者。明昔三乘是方便。今一乘为真实。辨昔身是方便今身为真实。谓双开也。然乘之与身更无二体。即一正观随宜说之。运用自在故名为乘。体可执模故名为法。以法为身故称法身。流通二者。始从格量偈竟神力品谓赞叹流通。次从嘱累品竟于劝发品明付嘱流通。所以明此二者。将欲付嘱使物弘宣。必须赞法功深美人德重。物欣此利然后受命弘经。故前明赞叹后辨付嘱。今就释证信序文凡有二意。一总释二别释。总释之中略为六门。一序原由门。三世诸佛说十二部经皆有六事。但要待侍者发问然后命使安之。如集法藏经云。侍者阿难凡发四问。一问以谁为师。二问依何行道。三问云何与恶人共住。四问佛经初安何等语。如来答云。戒能训诲可以为师。四念处破倒依此行道。梵法默然伏彼恶人。一切经初皆标六事</p>
<p>问。何故但问四事不多不少</p>
<p>答。初明正行。次明正解。次辨除障修行之缘。然此三门必依圣教。此四摄事既周。故不得多少也。二定多少门者。诸旧经师但明五事。此释伤义无文故不用也。今明凡有六事。一如是谓所闻之法。二我闻谓能闻之人。三一时谓闻法有时。四辨佛即是教主。五明闻法之处。六明与众共闻。具此六门义乃圆足。又如天亲灯论偈云。前三明弟子。后三证师说。一切修多罗法门皆如是。故知六事出自诚文。前三明弟子者。如是谓弟子之信。次句是弟子称我。第三句明闻法有时。从佛住以去既标于佛。故知后三句证师说也。三序来意门者。立此六事凡有三意。一为生信。如是即是信也。下之五句为生信故。智度论云。说时方人令生信故。时谓一时。方即住处。人谓阿难与佛及同闻众。故此三事摄前五门。以有时方人故所传可信。二者立此六事为简外道。外道经初皆标阿伛二字。如来教首六事贯。初三者为欲异论。弟子造论归敬三宝。如来之经六事在初也。四者有无门者。当佛说经时具有六体。但未立文将入泥洹命使安之。结集法藏始标经首也。五具不具门者。余经具足六事。但金光明经略无同闻。至后当说也。六前后门者。诸经多云如是我闻。以信是入佛法之初故前标如是。欲证成信义故次云我闻。如温室经云我闻如是。此前标能信之人。然后始得于经生信也</p>
<p>问。佛说经时云何有六事</p>
<p>答。以物有信心方乃说法。故知有如是佛说经时。即有侍者闻法时节教主住处同闻。故知实有六事也。次别释六事即为六门。如是者注法华云。如是感应之端也。如以顺机受名。是以无非立称。众生以无非为感。如来以顺机为应。传经人以名教出于感应故云如是。又注无量义经云。至人说法但为显如。唯如为是故云如是也。瑶公云。如是者将传所闻之言于未闻。良由可信。今明所传之言言必至极也。善当其理不失机会名为如是也。昙诜云。如是者无毁无誉之言也。真谛三藏云。如是者离五种谤故云如是。言五种谤者。一如言此经因果决定是有名增益谤。二如言此经因果决定是无名损减谤。三如言此经因果又有又无名相违谤。四如言此经因果非有无名愚痴谤。五如言此经因果非不有非不无名戏论谤。离此五种谤故名为如是也。光宅云。如是者将传所闻前题举一部也。如是一部经我亲从佛闻。即为我闻作哢胤也。梁武云。如是者如斯之言是佛所说故云如是也。有人言。如是者有三种。一就佛二就理三就阿难。言就佛者。三世诸佛所说不异故名之为如。以同说故名之为是。诸佛同说是故可信也。言就理者。诸法实相古今不异故名为如。如理而说故名为是。既是理之言不增不减决定可信故称如是也。言就阿难释者。以阿难望佛教所传不异本故曰如也。望理者即有所说无非曰是也。有人言。如是者文如理是。两物相似曰如。一物无非曰是。以文能诠于理相似曰如。理则至当无非称是也。今云如是者智度论</p>
<p>问。云。一切经初何故称如是</p>
<p>答。佛法大海信为能入智为能度。如是者即是信也。以信故言如是。若不信即言不如是。所以佛经初标如是也</p>
<p>问。如之与是何异</p>
<p>答。如名如实不虚。是谓至当无非为义。以信佛法如实不虚非邪是正故。故信称如是也</p>
<p>问。如是为据信体为因信相</p>
<p>答。如是名为信相非信体也。以外发言称此事如是。即表内心有诚信。故论云。如是者是信相也</p>
<p>问。如是为据能信为因所信</p>
<p>答。论云。佛法大海信为能入。即知佛法为所入。故知是据能信也。若言此事如是。则此事属于所信。则如是言具含能所</p>
<p>问。如是为是通信为是别信</p>
<p>答。信佛法之正即不信外道之邪。盖是分邪正之始。树众德之基。属通信也。然经有大小教有权实。信大之信非信小之信。即是别信也</p>
<p>问。为明阿难信为明余人信</p>
<p>答。有信心者即入佛法。盖是通劝一切信受。非局在阿难也</p>
<p>问。何人能信一乘</p>
<p>答。有六种人不能生信。一者起爱众生深着世乐不能信受。二者起见之流自是非他又不生信。三者求二乘之人执鱼目为真珠投夜光而按釰。故外国大小乘人分河饮水。故说一乘不生信受。四者谓法华教犹是无常。闻说常住不生信受。五者谓于此经覆相明常。闻显了说常不生信受。六者谓此经显了明常执成常见。闻说寂灭之道非常非无常又不生信。故见塔品云。手把虚空不足为难。信受书持乃称不易。斯言验矣。今若离上过失心无所依。乃能信受也。我闻者。如是一句谓所生信果。此下五事谓能生信因。以阿难见三讥嫌具八功德。亲侍如来二十余载。传于佛语物必信之。故是生信因也</p>
<p>问。阿难是佛得道夜半生。年二十五方乃侍佛。则知前二十五年所说阿难不闻。后二十五年所说悉皆得闻。后二十五年凡有三类。一者得闻。如闻法华经等。二者不闻。如涅槃经等。三者亦闻不闻。如净名一经。凡有四会。庵园二会阿难得闻。毗耶两集阿难不闻。以何义故一代之经皆称我闻耶</p>
<p>答。今引二经据本迹通之。一涅槃经据本而释。阿难多闻士。自然能解了是常及无常。既自然解亦自然得闻。二依报恩经据迹而解。佛重而说方乃得闻</p>
<p>问。阿难依何德何三昧能持佛经</p>
<p>答。释道安云。十二游经云。阿难得佛意三昧之所传也。金刚华经云。阿难得法性觉三昧之所传也</p>
<p>问。实是耳闻。何故称我闻</p>
<p>答。凡有七义故称我闻。一者佛命令称我闻。今顺佛敕故云我闻也。二者集法藏时迦叶问阿难。佛在何处最初说法。阿难以答僧众称如是我闻。三者以人传法证信故称我闻。所以云说时方人令生信也。四者阿难闻佛所说发生三慧自在称我故云我闻。五者阿难听佛所说。无散乱心如不覆器。无忘失心如不漏器。无颠倒心如不臭器。初是定力。次是持力。后是智慧力。具此三种自在得称为我故言我闻。六者耳别我通。立通废别故言我闻。七者我本耳末。立本废末故称我闻</p>
<p>问。云何闻为以人闻为根为识为尘闻耶</p>
<p>答。因缘故闻。因缘闻即无所闻。故中论云。因缘所生法则是寂灭性。故闻宛然而不闻。亦不闻宛然而闻。以闻宛然不闻故不坏假名而说实相。以不闻宛然而闻故不动真际建立诸法。又闻宛然而不闻故是闻不闻。不闻宛然而闻故则是不闻闻。不闻闻岂是闻。闻不闻岂是不闻。故非闻非不闻名为中道。而闻而不闻称为假名。故论云。亦为是假名亦是中道义。然中假即是因缘。故中称假中。假称中假。中假非假。假中非中。故非中非假。言辞相寂灭。非谓变转前法方称寂灭。即因缘之闻本来寂灭。故此经云。诸法从本来常自寂灭相也</p>
<p>问。作此闻得何利耶</p>
<p>答。此经正明大事因缘。谓开佛知见。佛知见者所谓四智。如来智佛智自然智无师智。以知闻无所闻则生如来智。无所闻而闻则生佛智。斯二任运现前名自然智。此三不从师得谓无师智。闻既生四智。诸有所作皆须精识因缘并生四智入佛知见也。一时者。谓说经有时故可信也。今略明四义。一者佛五十年说法盖是多时。今对彼多时明此经是一时之说故云一时也。二者一谓一部经也。盖是说一部经时故云一时也。三者众生心行可一之时。即是一乘机发说一乘教时故云一时</p>
<p>问。一切经皆云一时。可言并说一乘耶</p>
<p>答。此经云。诸有所作皆为一事。故知说一切教为开一道皆称一时。四者机教符会无差异时故名一时</p>
<p>问。为是假时为是实时</p>
<p>答。正观论云。诸佛或说我。或说于无我。诸法实相中无我无非我。又应云诸佛或说假或说于非假诸法实相中非假非非假</p>
<p>问。云何说假及非假耶</p>
<p>答。化内弟子为结戒故明非假时。通化道俗辨假名时。如论广说也。佛者第四标教主也。所以标佛者凡有五义。一者阿难答迦叶问。迦叶问云。佛在何处最初说法。故标佛也。二者若不标佛直明五事。则不知此经为是魔说为是佛说为内道说为外道说。今欲别邪正内外故标于佛。三者佛法有五人说。一佛说二弟子说三诸天说四仙人说五化人说。今欲明此经是佛所说非余人说故标佛也。四者以后代众生闻是佛说则深起敬信故标佛也。五者为欲成经是故标佛。凡是佛说亦须标佛。弟子之说又须标佛。如维摩胜鬘等经皆标于佛。若不标佛则不成经也。佛有三义。一者自觉异彼凡夫。二者觉他异彼二乘。三者觉道圆满异彼菩萨。若依由来所判明三种佛。悉非觉义。一者若言此经辨佛犹是无常。但是觉于无常未是悟诸法实。故不名为觉。二者若言此经是覆相明常。既称隐覆则犹是未觉。不名为佛。三者若言此经辨佛定是常住。则是常见犹名无明。故不名为觉。今言觉者。觉悟诸法非常非无常亦复非是四句内外。穷了法实故名为觉</p>
<p>问。此经何处有斯文耶</p>
<p>答。寿量品云。如来如实知见三界之相。无有生死若退若出。又无在世及灭度者。非实非虚非如非异。六无四非即其事也。外国名佛以为天鼓。贼欲来时天鼓则鸣。贼欲去时天鼓亦鸣。天鼓鸣时诸天心勇。天鼓鸣时修罗惧怖。众生烦恼应来佛则为说法。众生烦恼应去佛则为说法。佛说法时弟子心勇。佛说法时诸魔惧怖。天鼓无心能为四事。如来虽说亦复无心。是故詺佛以为天鼓也。又如来虽觉实无所悟。喻天鼓虽鸣实无心也。住者今取能住为住故住义属佛。住有二种。一者身住二者心住。身住亦有四。一化处住。十方诸佛各有国土。二异俗住。三世诸佛多栖止伽蓝。三未舍寿分住。佛未答魔王启请寿命无量。由答启请则唯留八十余皆舍之。杂心云。舍第五寿分者。百年之寿二十为一分故有五分。佛答魔王启请舍二十年唯留八十。故云舍第五寿分。法华去涅槃近。应是舍寿分住也。四者威仪住。谓行住坐卧悉名为住也。二就内德论住亦有四种。一者天住。谓住布施持戒等。二者梵住。谓住四无量心。三者圣住。谓住空无相无愿三昧。四者佛住。谓住十力等果地众德。如来具此内外八住。此即是无住而住住无所住。例如文殊不来而来来无所来也。亦如涅槃师子吼辨住沙罗林说。王舍城者第五明住处。说必有处故可信也。异彼外道或言空中授与或言赤鸟[衛-韋+含]来皆无根本。就住处有二。一者明通处。二者明别处。至人形无定方。岂有其常处。但为成信义故须委曲题之。又欲喧静兼化故山城两举。国名摩伽陀此云不害。人虽犯罪无刑杀诛故称不害也。城名王舍。小国即国为城。如毗耶离国亦名毗耶离城。今是大国所以国城为异。具足外国语应云罗悦只摩诃伽罗。罗悦只此翻为王舍。摩诃言大。伽罗云城。十六大国及六大城中而此城最大故称王舍大城。智度论云。佛灭度后阿阇世王以人民减少舍本大城更造一小城。于诸城中犹尚为大。况本王舍城耶。善见毗婆沙云。其城纵广三百由旬。有八亿万户。其属王舍城者有八万聚落也</p>
<p>问。六大城皆有诸王之舍。何故此城独称王舍耶</p>
<p>答。智度论有三解。一云昔摩诃陀王生子。一头两面四臂。时人为不祥裂其身首弃之旷野。罗刹女鬼名利监。合其身首以乳养之。后成大人力能并兼诸国。取一万八千王置此五山。以大力治阎浮提。此意明多王在此城故名王舍城。余二解如论文。更有人言。有王失于正道。千国共废置此五山。退思补过后还共治国。故名此城以为王舍也。真谛三藏引律毗婆沙云。凡转轮王出世相承卜居住此五山。故独名此城以为王舍。又律毗娑沙解云。昔有四天王共攒乳海觅得甘露未分于此五山起舍守之。七日后方乃分是故名为王舍。故前谓人王起舍后即天王起舍。依仁王经云。班足王收得一千王置五山内。亦从多王作名。余城无此众事故独名此城以为王舍城。五山周匝如城。而于中起舍。两事合举名王舍城也</p>
<p>问。若两事合举名王舍城者。不应复有山城二处</p>
<p>答。得王舍城名则两事合说。但王于五山之内别更起城。故有山城二处也。耆阇崛山者此云鹫头山也。然此五山峰各有所像。今之一山似鹫头故以名鹫。佛灭度后阿育王见其山顶似鹫。使人凿作两翅两足及尾故全如鹫鸟。出陆蹬地理记。城山相去凡十五里</p>
<p>问。佛大慈既普。何故多住王舍城说法耶</p>
<p>答。法华论有二义。一欲因处表教。一切城中此城最大。一切山中此山最胜。表法华经众经中胜。二者示现自在功德成就故。言此偏举王舍城为喻。如王于世间自在。显此经是众经之王。以一乘摄一切乘一切乘归一乘故也。释论六种义。一云报法身恩故。如来既本于摩伽陀国成道。为报此恩故多住也。二者彼处地广民多。受化弥广故多住也。三者彼处多聪明大智人。身子迦叶之流长爪六师之例。欲降制之故多住也。四者彼国有龙王兄弟二人。以时降雨国无荒年。出家之人资身既立。则练神亦易故多住也。五者此处多精舍。平地有竹林。伽蓝五山有五精舍。余国既少故多住也。六者此处灵华瑞草闲静清洁。实是众圣之所栖游神仙之所窟宅故多住也。与大比丘众下第六次列同闻众。今就此章略以六门分别。一者来意门。二者定众数门。三者权实门。四者有无门。五者次第门。六者具不具门。来意门者略有十义。一为成阿难闻。以阿难共胜人闻故传经可信。二者为显佛德。以佛为胜众围绕则佛德益尊。既尊其人必受其法。三者为欲开发正经。如因身子三请故得开乘权乘实。由弥勒三请故得开身权身实。四者助佛扬化。如佛三周说法华。诸圣弟子自序领解亦三周而说。弥勒领解称叹其事亦然。五者为欲供养恭敬尊重赞叹于佛。如后文说。六者欲发誓弘经。如持品及神力品说。七者欲引导众生来至佛所。八者欲听佛说法进求深悟。九者为证经故来。如分身佛集。十者为作教门故来。如说妙音观音。即以菩萨而为佛事。是故来也。第二定众数门者。此经始末凡有二会。前集有二十三众。后会有其六众。合为二十九众。言二十三众者。僧众有二尼众亦尔。及菩萨众圣众有五也。凡众有十八。欲界天有十众。三光天子．四王．帝释．自在．大自在也。色界二众尸弃及光明大梵。合十二众。次杂类有其六众。在文易知也。后集六众者。谓宝塔品多宝众．集分身众．集提婆达多品龙宫众．集涌出品下方众集．妙音众集．普贤众集也。第三权实门者。有人言。同开众皆是实行听经之众。有人言。皆是权行影向证经之人。今明此事难知。若皆是实行则失影向之人。若皆是影向则无禀教之众。故须两义双辨。以其为王为主多是权行若是眷属多是实行故。非小非大作小方便引小眷属令同归一乘。乃至非圣非凡作凡方便引凡眷属令共入不二。故华严云。诸菩萨等皆是卢舍那佛宿世善友。涅槃论云。明大众云集多是不思议神通变示分。即其事也。法华论释众有四行。一声闻行。即如此品列诸声闻等。二菩萨行。又如此品列诸菩萨等。三不定行。如善守菩萨示现作四众八部等。四定行。出家人形仪一向定。以此推之知大众具有权实也。第四有无门者。龙树云。小乘经初无菩萨众。大乘经首具大小两众。然斯言未尽。诸大乘经凡有四句。一但有菩萨众无声闻众。如华严七会。二但在声闻众无菩萨众。如金刚般若。三具有二众。即如此经。四俱无二众。如金光明经</p>
<p>问。金光明何故俱无二众耶</p>
<p>答。释迦于时独在鹫山三昧正受。未有众集故无同闻。信想感梦明旦始与大众来至佛所也。第五次第门者。就列众内大开三别。一前列声闻众。二列菩萨众。三列凡夫众</p>
<p>问。若依大数应先列菩萨次列声闻后列凡夫。若从小数应先列凡夫次列声闻后列菩萨。今何故先列声闻次列菩萨后列凡夫耶</p>
<p>答。如华严法界品及五浊经等。前列菩萨后列声闻。此则依其内德从胜至劣以为次第。今前列声闻后列菩萨者。此中列众次第要以外仪具足。声闻心具智断形备法仪。心形两胜是故前列。菩萨心虽会道形无定方或道或俗。此则心胜形劣故在第二。凡夫心形两劣所以居第三。此则是约外仪从胜至劣以为次第也。第六具不具门者。依仁王经。有变化众有缘觉众有无色界众。依陀罗尼经有地狱众。今会所无。依此经后文。具四众八部众及转轮王众。今无轮王。八部之中略无二部。谓夜叉摩睺罗伽众。四众中略无优婆塞优婆夷众也。就列声闻众为二。初僧次尼。何由先僧后尼者。义有七门。一男尊女卑故前僧后尼。二僧前入道尼后入道。三僧为师尼为弟子。四僧传持法藏。故二十五人皆是僧也。尼则不能。五僧能结集大小二藏。尼则不能。六僧与佛同住。尼与佛异住。七僧众多尼众少。就列僧众有二。一前列显名众。二列密行众。初既云众所知识。故知是显名众。次不云众所知识而同得授记成佛。故是密行众。以适化多方故。圣人或显或密。又初纯是无学众故在先。次杂学无学故居后。亦前众数多后众数少故也。就无学众开文为六。一标通号。二唱数。三辨位。四叹德。五列名。六总结。与大比丘众者标通号也。出家未受具戒莫问圣凡通沙弥。具戒以上凡之与圣通名比丘。今言大者。就比丘内有其大小。凡夫三果名小比丘。罗汉之人名大比丘。又罗汉有二种。钝根罗汉名之为小。利根罗汉称之为大。所言大者。智度论云。一切众中最大故。大障碍断故。天王等大人恭敬故。真谛三藏云。大有三种。一者胜大。犹如大王胜一切人故名为大。此诸罗汉于学无学中最胜故名为大。二者形量大。譬如山海以形量大故名大山及以大海。此诸罗汉功德智慧穷高极广故名为大。三者数多故名大。犹如大军以兵众多故称之为大。此诸罗汉数一万二千故名大也。若依此经可有二义。大比丘者标章门也。下之五段释章门也。一者万二千人谓数大也。二者皆是阿罗汉即位大也。三者诸漏已尽谓德大也。四者其名曰谓名大也。五者众所知识谓知识大也。比丘者名为乞士。上从如来乞法以练神。下就俗人乞食以资身。故名乞士。世之乞人但乞衣食不乞于法。不为比丘。又虽复乞食亦异世人之乞。退无积畜之累进有福物之功。故自利利他异于世间乞求之人也。余怖魔破恶净命。如智度论中广说也。万二千人俱下第二唱数。即是释上众义也。四人以上至万二千人以还悉名为众。所以唱多数者。有二种义。一者阿难若与小人共闻不足可信。以共多人同闻方乃可信。二者少众围绕佛德未尊。多众所敬方显德重也。皆是阿罗汉下第三明位。虽唱大比丘未知是何位人。故须明位也。又即以位释大。由位是无学故称大比丘也。阿罗汉是外国语。以三义训之。一者杀贼。以智慧刃杀烦恼贼。此约离因患就现在论也。二者不生。以烦恼糠脱故后世田中更不复生。此约离果患就未来论也。三者应供。具足智断应受供养。法华论凡有十五义释应供。今略举大意。谓内应真理故外应供养。杂心翻罗汉以为无著。故经翻阿罗呵亦云无著。故云如来无所著。至真等正觉也。诸漏已尽下第四叹德。上罗汉明位。今次明行。即位行一双也。二者上虽有多人若无胜德。不足引之为证信及显佛德尊。以有胜德故成上二义。三者皆阿罗汉此标罗汉名也。漏尽以下释罗汉名。即标释一双也。就叹德内以六门释之。一上下门。二总别门。三得离门。四三人门。五三德门。六四智门。上下门者。上下互相释。云何名罗汉。以诸漏已尽故。云何言诸漏已尽。以无复烦恼故。此用下释上。次以上释下。如以无复烦恼逮得已利。尽诸有结故心得自在也。二总别门者。罗汉为总。下四句为别也。三得离门者。叹菩萨以自行化他为主。美声闻宜用得离为宗。此中四句两双明得离也。初双据现在离因患而论得离。次双约未来离果患而论得离也。诸漏已尽此叹离也</p>
<p>问。得离之中何故前叹其离后叹其得</p>
<p>答。凡有二义。一就本意。二约义前后。本意者。声闻之人所以出家修道者。正畏老病死故断贪嗔痴。以贪欲心致病。嗔恚致老。愚痴致死故。法华雇于穷子。正令除粪。盖是小乘之大宗也。二义前后者。小乘之人正欣涅槃无为安乐。但要前断烦恼方得涅槃。故前离后得也。故信解品云。先取其价然后除粪。即其证也。所言诸漏已尽者。略说三漏。欲界烦恼除无明名欲漏。上二界烦恼除无明名有漏。三界无明名无明漏</p>
<p>问。何故诸经不言四流四取乃至十使等尽。而偏言漏尽耶</p>
<p>答。三漏数约义周。又用无明为本。兼以过失彰名。故偏说之。异部人说有四漏。加见漏也。又说七漏者。见漏思惟漏此二是漏体。受漏与念漏此二是就漏因说漏。余根等三种就漏缘说漏也。阿毗昙人以烦恼为漏体。苦集二聚含有于漏故名漏。成论人以失理取相心名漏。心有于漏故名有漏也。无复烦恼者</p>
<p>问。三漏具摄百八烦恼。何因缘故更说无复烦恼耶</p>
<p>答。依智度论。叹离之中凡有二种。诸漏已尽别叹离也。无复烦恼总叹离也。三漏是诸科之一故称为别扼。流结缚缠垢总称烦恼故名总离。谓总别一双也。依法华论。诸漏已尽谓标章门。无复烦恼释章门也。以无复烦恼故诸漏已尽。谓标释一双也。依成论意。以取相失理之心名之为漏。即是根本。十使烦恼名之为枝条。诸漏已尽谓断除根本。无复烦恼则枝条亦亡。谓本末双说也。依毗昙意。得尽智故名为漏尽。得无生智故名无复烦恼。又直依文释者。以诸漏已尽则不复能令心烦。不能令心恼故言无复烦恼也。逮得己利第二叹所得也。烦恼既尽即得数灭涅槃也。涅槃之果但属罗汉不属下三果。故名己利。故鞞婆沙云。解脱之名通学无学。涅槃之称偏在无学。法华论意亦同然。证涅槃故名为己利。又世间之财五家共有不名己利。出世之宝但属行人故名己利。又菩萨修行但为济他。二乘习德但为自己。故名己利也。尽诸有结者。第二双明得离也。有谓三有。结即是感未来三有之结也。以尽感三有之结。结尽故三有亦尽。故云尽诸有结。智度论云。结名九结。谓贪嗔疑慢无明此五钝使以为五结。身见邪见边见此三见以为见结。戒取见取以为取结。合五利为二结也。以十缠中悭嫉二缠以为九结</p>
<p>问。何故偏举悭嫉</p>
<p>答。杂心云。此二但是不善。又是独头而生故偏取之。婆沙云。为帝释修罗故偏取悭嫉入于九结。帝释悭甘露饭嫉修罗美女。修罗悭美女嫉帝释甘露饭也。故说悭嫉入九结中也。心得自在者第二明得也。以不为现在烦恼所使。又不为感未来三有结所使。心得自在。又逮得己利明无为功德。心得自在谓有为功德。故二离而有今后不同。两得则有为无为异。从初以来合是得离二门释竟。四就三人门释者。初三句正释罗汉人德也。尽诸有结者简异学人也。心得自在简异凡夫人。此三人即是次第也。五就三德释者。初之两句释于杀贼。逮得己利释于应供。后之两句释于不生也。六就四智门释者。初两句释我生已尽。逮得已利释梵行已立智。尽诸有结释不受后有。心得自在释所作已辨智</p>
<p>问。此之四句属何智耶</p>
<p>答。婆沙云。我生已尽属尽智。余三属无生智。又解我生已尽是苦智。梵行已立是道智。所作已辨是灭智。不受后有是集智也。其名曰下第五列名。前虽叹德未识其名故须列名也。众经列名凡有二种。一者依德行优劣以为次第。如净名经弟子品说。以命遣使问疾必须智慧辨才故。依德行优劣明次第也。二者此中二十一人皆是序其出家得道前后以为次第也。故十二游经云。初成道第二年为五人说法。第三年化迦叶兄弟三人。第五年度身子目连。以陈如最初得道故最初列也。分别功德论云。佛法最大者谓陈如。最小者谓须跋也</p>
<p>问。何故此经就得道前后明次第耶</p>
<p>答。昔开一为三起自其人。今会三归一亦对之也。以其禀偏化之初故。为今斥夺之本。阿若憍陈如者。此名有本有末。憍陈如者此云火器。是其本姓从姓以立名也。阿若者后得道时加此名也。阿之言无。若之言智。以悟无而生智故名阿若盖是道俗双举。名姓合题</p>
<p>问。余人皆悟无而生智。何故众人不名阿若</p>
<p>答。其人最初得道。悟无在前故受斯目。众人后时得道。更受异名。无量寿经云。尊者了本际即其人也。余处又翻阿若名为初智。阿之言初。若之言智也</p>
<p>问。谁立此名</p>
<p>答。经云净居天见其初得道故呼为阿若也。摩诃迦叶者。文殊问经翻为大龟。摩伽陀国之大姓也。从姓立名。别名必钵罗者。在必钵罗树下生故名必钵罗童子。其家父母祈祷天神。有梵天下降托以生之。如余经广说也。十八部论疏云。具足应云迦叶波。迦叶此云光。波此云饮。合而言之故云饮光。饮是其姓。上古仙人名为饮光。以此仙人身有光明能饮诸光令不复现。今此迦叶是饮光仙人种。即以饮光为姓。从姓立名称饮光也。又此罗汉亦自有饮光事。其人身有金色光明。以阎浮檀金在水底而金光彻出水上。转轮圣王出世时夜叉等取此金。将来人间博易。故人间有此金。此金在人间人间诸金不复现。此金犹不及迦叶金色。是故亦名饮光也。优楼频螺迦叶者。此下三人则是兄弟。非大迦叶流。优楼频螺者此云木苽林或云优楼频螺聚落者。林处即有五百家。故翻经者两事互举也。在此林中修道故以为名。前出经云上时迦叶也。伽耶迦叶者伽耶者城名。此云铁杖城也。在城处修道故以为名。前出经云象头迦叶也。彼处有象头山。从山为名也。以彼处有城故两出耳。那提者河名也。前出经云江迦叶。舍利弗者。具足应云舍利弗罗。舍利言身。弗罗言子。略于罗字但言弗也。名舍利弗有二因缘。一从过去誓愿立名。释迦过去作瓦师。值释迦佛发愿。愿未来作佛名释迦。弟子名舍利弗。故从本愿立名也。二者从母立名。以母眼似舍利鸟眼故名母为舍利。其母于众女人中聪明第一。以世人贵重其母故呼为舍利子。此世人为作名也。古经名鹙鹭子。鹙鹭子犹取鸟名也。或言舍利鸟似于鹙鹭也。父名提舍。逐父为名故名优婆提舍。优婆者逐也。提舍者星名也。又经云佛初见二人来。令改提舍之名。可复本字为舍利弗。以过去本愿名舍利弗。故令改今世之名也。目连亦尔。目连者姓大目连也。是其母姓。此云赞诵亦云莱茯根。字俱律陀。父母无儿祷俱律陀树神因生是子。故以树为名也。真谛三藏云。应言勿伽罗。勿伽者此言胡豆。即绿色豆。罗此云受。合而为言应言受胡豆。盖是其姓。上古有仙人名勿伽罗。不食一切物唯食此豆故名受胡豆。其是仙人种故以为名也。迦旃延者旧翻为肩乘。此两字误也应云扇绳。其父早亡。母恋之不嫁。如绳系扇故名扇绳。三藏云。上古有仙人名柯罗。此云思胜。此仙人具足闻思胜于余人故云思胜。其是仙人种故名思胜。注法华经云。姓迦旃延是其门徒中之长故称为大。今谓应如注释。智度论云。有婆罗门道人姓迦旃延。不应亦有扇绳之喻用以为名。但迦旃延既是其姓。扇绳即是其名也。阿菟楼驮者翻为如意亦云无贫。以过去一食施辟支佛。十五劫中天上人中受于福乐。最后得罗汉常得如意无有贫穷。是甘露饭王之子也。劫宾那者此云房宿。在僧房而宿。佛见其道缘将发。化为老比丘与之共宿。因之以得道。故以名焉。又云以祈祷房宿星生此子故以为名。又言劫宾那者国名。以从国受称也。憍梵婆提者此云牛齝。无量寿经云。尊者牛王过去世曾作比丘。于他粟田边摘一茎粟。观其生熟数粒堕地。五百世作牛偿之。今值释迦得道。足甲似牛食后犹齝。因以为名也。佛恐凡夫笑之得罪。徙置忉利天上尸利沙树下。即舍利弗上足弟子。解律并于优婆离。佛灭度后于天上般涅槃也。离婆多者此云假和合。如释论二鬼食人事也。亦云离越也。无量寿经云尊者大号也。毕陵伽波蹉此云余习亦云恶口。佛在世时此人除佛已下一切比丘皆称乡汝。乃至骂恒河水神。佛因诫之。自今已后。勿作乡汝之言。向尊长忆佛语故遂便改之。其五百世作波罗门故有此慢习也。又释姓毕陵伽名婆蹉也。薄拘罗者此云善容。持一不杀戒得五不死报。一釜煮不死。二熬盘不焦。三水不溺。四鱼腹不烂。五刀刃不伤。经云出家以来八十岁。眼不视女人面。不入尼寺。亦不为女人说于一偈。阿育王历诸塔供养多有布施。至薄拘罗塔闻其在世少欲知足不为女人说一偈。乃以一钱施之塔遂不受。阿育王言是真少欲乃至不受一钱也。摩诃俱絺罗者此云大膝。身子舅长爪梵志是也。难陀者此云欢喜或云是牧牛。难陀待阿由村人方乃得道。或言犹是释种。释种有十万人出家。难陀为其一人也。性最轻薄而聪明。音声绝妙也。孙陀罗难陀者此是佛弟难陀。是大爱道所生。身长一丈五尺二寸。佛到迦毗罗城二日即度之。孙陀罗者此云端正亦云柔软。欲异前者故以妇标名焉。富楼那者翻之为满。王舍城婆罗门儿。其祖父母将其所生父母。江边祠天乞子。设华香供养梵天。及诵诸咒。母夜梦见。有人以器盛满杂宝持授与之。其安置腹前而宝器忽然入腹。觉后向夫述之。夫答妇云。必是梵天与汝儿。此儿后当宝器具足一切能知。因此遂生儿。太聪明遍学世伎术。出家后得罗汉。佛说法时能诵持之善解其义伏诸外道。从梦宝器及所知二事作名故称为满也。弥多罗者此云慈行。四韦陀中有此品名。其母诵之。从所诵立名故名慈行。尼者翻为女。天竺名女为尼。名男为那。但名富楼那者多故以母名标之。大意者云。满者盖是慈行女之子也。旧云富楼那不异上。弥多罗此云善知识也。余处或云满愿子也。须菩提者此云空生以是生时诸物皆空相师云。此儿必解空第一。故名空生。亦云善吉。舍卫国有长者名拘留。无儿乞天神得之。后长大请佛出家。因随佛往祇洹精舍作比丘。阿难者此云欢喜。一者形容端正见者欢喜。二者佛得道夜生。谓欢喜日生名欢喜。三者过去发愿愿名欢喜。支道林云博门。又云无染着。其人初果具足烦恼见天龙女不起染心。故云无染也。是斛饭王之子也。罗睺罗者此云覆障。以六年在胎为胎所障故云覆障。三藏云。本是阿修罗名。此阿修罗能以手障月。若具翻之应云障月佛子。所以作此名者是借喻为目。佛自说。我正法如月。此儿障月。欲出家学道有儿则成障也。虽复是障而如来能舍之。佛自说。过去世罗睺罗数数为道作障。我亦数数能舍之。又名宫生。佛出家后而耶输有身。诸释种诘之。耶输云。乞待生子后当证验。生子已后耶输燃大火聚抱子而立誓曰。若非佛子当母子俱烧。遂投火聚便灭而母子无他。诸释种曰。真是宫生。佛到迦毗罗城七日即度之为道。如是众所知识下第六总结。大阿罗汉者。法华论云。到彼岸故名大阿罗汉。杂心称为波罗蜜声闻。犹是一义耳。众所知识者。法华论明二种众。一者人王天王大众所知识。二者声闻菩萨佛圣众所知识。知其内德识其外形。又远众则知。近众则识。有知而不识等四句。复有学无学二千人下。此第二列密行众。六段之中但有位之与数。三果为学。罗汉为无学。并是会理之心。有进求之与满足故云学无学。此既是密行人。多是大权。宜约菩萨明学无学。初地以上七地以还有功用道名之为学。八地以上无功用道称为无学。故大品明菩萨有学无学地。即其事也。又解前是大罗汉。此二千人德业未充非众所仰。故别说也。摩诃婆阇婆提下第二列尼众。对于僧众亦开为二。初列大名闻众二列小名闻众。摩诃婆阇婆提者此云大爱道。耶输多罗者此云名声。别有经云。是揵挞婆女。揵挞婆生男为乐神。生女为玉女诸女中有名声也。此二人有前后者。俗礼姨妻尊卑。内律则婆阇入道为前。耶输在后也</p>
<p>问。未曾有经须太拏经及瑞应经皆云。罗睺罗是瞿夷之子。至如法华所辨。是耶输之儿。经云耶输是第二夫人。瞿夷是第一夫人。故十二游经云。太子有三夫人。第一名瞿夷。第二名耶维。耶维即耶输陀罗也。第三名鹿野。三夫人各领二万采女。故太子有六万采女。何故二说不同</p>
<p>答。罗睺罗实是第二夫人儿。瞿夷是其大母。余经举其大母。今经举所生母故不相违。瞿夷此云明女。大智度论云。瞿毗陀是宝玉女故不孕子。瞿毗陀谓瞿夷。即其证也。又经云佛有三子。一善星。二优婆摩那。三罗睺罗。即三夫人所生。而复瞿夷不生子者。取前大母所养为名也。注经云。诸尼之中举姨妻二人者。岂唯标亲以兼疏。乃因名以托旨。净名经云。智度菩萨母。方便以为父。法喜以为妻。欲明虚己修度则从生之义显。灭累体法则伉俪之业成。寻言求意。可不触像而置心哉</p>
<p>菩萨摩诃萨者第二列菩萨众。所以列菩萨众者凡有三义。一者欲证阿难闻经可信。阿难若共小乘人。闻大法未足可信。今共大人而闻大法则可信也。二者佛为小众围绕其德未重。为大人羽翼佛德始尊。三者欲显是大乘经。以声闻经初无菩萨众故也。就文有六。一标通号。二唱数。三明位。四叹德。五列名。六总结。具足应云菩提萨埵。菩提云道。是无上正遍知果道也。萨埵云众生。为求果道故名道众生也。旧名道士。其言最胜。而即世学张李之道本名治头及鬼卒。后盗取佛法道士之名也</p>
<p>问。三乘人皆有菩提。何故初二不名道众生</p>
<p>答。欲显三乘优劣义故。小乘道劣。从声教立名故云声闻。中乘小胜。从义立名故云缘觉。然十二缘是法义也。大乘为胜。从果德立名。又初二非是中道。故不与其道称。后是中道。故与其道名。摩诃萨埵者。摩诃云大。十地论云大有三种。愿大行大度众生大。萨埵云众生则大众生也</p>
<p>问。何故声闻缘觉但有一名。菩萨具于两称</p>
<p>答。二乘但能超凡故但立一名。大士德踰凡圣故有其两称。言菩萨者异彼凡夫。以凡夫不求于道故非道众生。摩诃萨者。简异二乘亦求于小道。今明求于大道故名大众生。摄大乘论疏三义释之。具般若故名菩萨。具大悲故名摩诃萨。具实慧故名菩萨。具方便慧故名摩诃萨。具智慧故名菩萨。具福德故名摩诃萨。此即内得中道正观故。依德立中道名也。八万人下第二唱数。上虽标通号未知凡有几人。故次明数也。皆于菩提不退转者第三明位。上虽明其数但有菩萨略广二位。略说则十四贤圣。广说则五十一位。十四贤圣者。外凡与内凡三贤并十地也。广说五十一位者。十信十住十行十回向十地等觉地也。妙觉地属佛地。非菩萨地摄也。今未知是何位人故。次明是不退转位人也。然经文直言于无上菩提不退转。但旧明有三种不退。一位不退。二行不退。三念不退。释三不退不同凡有四说。一云十住前六心假解未立退菩提心为二乘。七心以上假解已立名为菩萨。独成性地此免位退。二者行退。初地至六地此中诸人习行有时不进名为行退。七地则无此行退也。第七一地或起爱习犹有功用名为念退。八地已上入无功用道永无三退故名不退转也。二云外凡六心名为位退。七心已上称位不退。余二不异前释也。三云习种性名位不退。道种性解行纯熟谓行不退。初地已上得无生忍不复生心动念名念不退也。四有人言有四种不退。十信十住是信不退。十行是位不退。十回向是行不退。十地是念不退。今谓经论不同难可详会。本业璎珞经云。十住第六住犹退作五逆。况复二乘。而十信第六信名为不退心。则知六信以上便是不退。地持论云。种性菩萨或进或退。则与本业大意略同。然多是外凡第六心免位退也。所以知然者。十信中前五则是五根未立。第六称不退心。五根既立故后得不退。则知六心以上无有退也。又经云。十信菩萨十千劫行道。摄大乘论明一阿僧祇劫修行。而舍利弗六十劫行道六心中退中者。此则是仰学六信犹未登六信也。而璎珞经云六住退者。龙树释此语云。欲怖地前菩萨令速入初地故云退耳。其实不退。今经云不退转者。法华论云。盖是八地已上不退位人也</p>
<p>问。析罗汉经云。七地不退。故阿鞞跋致明七地事。般舟三昧明八地事。首楞严三昧明十地事。今云何言八地不退</p>
<p>答。七地得无生忍名不退。八地得无功用故名不退。故第八名不动地也</p>
<p>问。不退与不转何异</p>
<p>答。释弥勒所问经论云。得内分功德为不退。得外分功德为不转。又云得智慧为不退。得功德为不转。又云得般若为不退。得方便为不转也。法华论意云。八地无功用不为功用所动。复不为上地所动。自然而行故名不退也。皆得陀罗尼下第四叹德。所以明叹德者。上明位今辨行。位行双举。依法华论。上总明不退。今别释不退也。依智度论云。上标菩萨摩诃萨名。今明具此德故名菩萨。即以德释名也。又欲简秘密显示两教。显示教谓小乘教。明菩萨犹是凡夫。今叹菩萨得无生忍具六神通烦恼清净。谓秘密大乘教也。又叹菩萨令寻经之人舍小信大也。就叹德文开为四别。一叹现德。二叹往因。三叹实体。四叹美名誉。初谓因果两美。后则体名俱叹。略摄菩萨德也。叹现德中。前叹自行后叹化他</p>
<p>问。何故前叹陀罗尼</p>
<p>答。有二义。一者陀罗尼是能持。下诸德是所持。故前叹其本后是叹其末也。故净名云。总持为园苑。即是其证。二者小乘法中不说陀罗尼。今叹大乘菩萨。故前叹总持</p>
<p>问。小乘法中何故不说总持</p>
<p>答。小乘人畏生死苦速欲证涅槃。不欲广修诸行。是故不说。菩萨既遍度众生备修诸行。欲令终身不失历劫逾明。故佛为说此法也。总持二义。一持善令不失。二持恶使不生</p>
<p>问。以何为持体</p>
<p>答。智度论云。或说念或说定或说慧。今明即一正观随义异名。忆持不失能照法实名为般若。故论云。在声闻心名道品。在菩萨心名陀罗尼</p>
<p>问。此中明何等持</p>
<p>答。法华论云。是闻持陀罗尼。然法身菩萨应具闻义等持。今略说初一耳。乐说辨才下第二次叹化他。上是能持。今明所持。以内含总持之德外有悟物之辨。然菩萨具四无碍。今辨化他德故略举最后乐说辨。又持举其初。辨题其后。互文现意也。言乐说者凡有二义。一者菩萨自得胜法乐为物说。譬如父母得于胜事乐欲与子。二者知众生欲乐而为说法。以备此二也。所言辨者有其通别。若对境辨了者四皆称辨。若在眼为明。在耳为聪。在心为智。在口为辨。此别辨也。速疾应机名辨。言含文义名才。转不退转法轮者。初明闻法不忘。次明内知机欲外有无方之语。备此二能方为物说法。今正明所说之法。即三句次第也。无生正观体可楷模。故名为法。流演圆通不系于一人。故称为轮。又无生正观无累不摧。亦是轮义。一得不丧名为不退。自我至彼故称为转</p>
<p>问。此叹何位人</p>
<p>答。依法华论。初明不退转叹于八地。皆得总持乐说之辨叹于九地。以九地菩萨得胜进陀罗尼及十种四无碍智。堕大法师位。转不退轮叹于十地。唯佛能转法轮。十地菩萨既受佛位。当知如佛亦能转也。供养无量百千诸佛下第二次叹往因。以现德由于往因故。叹往因释成现德。以果着因微故。前叹现果次叹往因。亦有二句。初明供养于佛者。佛是众生真善知识。上诸功德由佛而有故明供养于佛。供养者或财法二种。或身口敬叹总名供养也。于诸佛所殖众德本者。八万四千诸波罗蜜名为众德。以此众德作菩提根故称为本。大士奉教修行目之为殖。又众德者佛果德也。修行众德之本。同净名经大智本行皆悉成就也。常为诸佛之所称叹者。上明行由佛成。今辨道与佛会。若修行有所得善。则行与佛乖非菩提根。故为佛所呵。今修行无所得善。则道与佛会。故为佛所叹也。而言常叹者。以菩萨常习无著之观。不令一念有得间心故。常为佛所叹。法华论云。以断疑故为佛所叹也。以慈修身下第三次叹实体。亦有二句。初叹身次叹心。大士既自植德本。今欲令众生同种善根故为物受身。所以叹身也。凡夫二乘由结业所薰故身受三界。菩萨以无缘大慈故能垂形六道。故肇公云。法身无生而无处不生。以无生故诸趣门闭。无处不生而生五道也。善入佛慧下第二叹心。又前是叹功德。今叹于智慧。智度论云。七住菩萨定慧平等得无生忍名入佛眼地。但由犹是功用未称为善入。今叹八地无功用心名为善入也。通达大智者。经论之中多说慧门鉴空智门照有。上入佛照空之慧。即是以般若心入萨婆若。今通达大智以菩萨方便入佛一切种智。故以菩萨二慧为能入。如来二智为所入。然二慧二智更无两体。以明昧不同故开因果之异。所以云在菩萨心名为波若。在佛心中变名萨波若也</p>
<p>问。法华论云。通达大智者即是照空之智。云何鉴于有耶</p>
<p>答。已如前释。经中多说照空为慧。照有为智。论今以照空为智。照有为慧。复有此一种义也。亦得智门具照空有。故波若三慧品云。知一切法一相故名一切智。又云知种种相故名一切种智。在智具照空有。慧义亦然。到于彼岸者。前叹能照之二慧。此叹所照之两境。以穷了真俗之原称到于彼岸。故大品云。到有为无为彼岸。即其事也。又前叹能了佛之慧。佛慧者谓了菩提果。今叹到彼岸。了佛大涅槃之德也。又前叹观无不明。今叹累无不寂即是寂灭之岸。如下文云本来寂灭。即涅槃也。名称普闻者第四次叹名誉。亦有二句。以德充于内故名流于外也。能度无数百千众生者。德树名流故度物功立。此中四对称叹皆有两句。又并是钩锁相生。可细寻其文旨也。法华论以四方便摄此诸句。一者摄取妙法方便。谓初得闻持陀罗尼。次得乐说辨才。后为人转法轮总此三句名摄取妙法方便也。二者摄取善知识方便者。谓供养诸佛种诸善根常为诸佛之所护念。由依止善知识故得种诸善根。故为佛所护念。名摄取善知识方便也。三者摄取众生方便。谓不舍众生故。即是以慈修身故不舍众生。四者摄取智方便。教化众生令入佛般若智。即是善入佛慧竟于后文。名摄取智方便。此四方便即是次第。可细寻之也。其名曰下第五列名。上虽总叹其德。犹未别出人名。故次明列名也</p>
<p>问。此中列十八人名。何故文殊在初</p>
<p>答。日月灯明佛因妙光菩萨以说法华经。释迦牟尼佛因文殊师利以说法华经。既有开教之功故列在初也</p>
<p>问。云何因文殊说此经耶</p>
<p>答。由文殊释时众之疑辨古佛说之于前释迦敷之于后。预杜疑谤之萌。逆开信解之渐。然后释迦始得起定说法。故言因文殊以说法华经也</p>
<p>问。何故不因余菩萨而因文殊耶</p>
<p>答。由文殊故得开乘权乘实。故因文殊开前分经也。由文殊是燃灯之师燃灯复是释迦之师。因此覆远之言。得说身权身实。则开后分经也。下文当具明之。又河西道朗云。文殊是游方菩萨。十方法会多为开发之端。故偏因文殊也。又文殊是北方欢喜世界欢喜藏摩尼宝积佛。今犹现在闻此佛名者能灭四重等罪。今示为菩萨影向释迦。有此功德故在初列之。又文殊具三世佛。过去世为龙种尊佛。现在世为摩尼宝积佛。复当来作佛。是故初列也</p>
<p>问。大品亦在王舍城说。何故以跋陀菩萨在初耶</p>
<p>答。跋陀是王舍城旧人。大品佛自开经。故客旧为次第。法华因他开经。故以文殊为初首也</p>
<p>问。大品何故佛自开。此经因他而开</p>
<p>答。大品显教菩萨作佛。其义易解。以菩萨无自保之执。又菩萨利根故也。此经显教声闻。声闻有自保之执又是钝根故因文殊以开经也。文殊此言妙德。以了了见于佛性故。德无不圆累无不尽称妙德也。观世音菩萨者下品自广释也。大势至者所经之处世界振动恶道休息也。常精进者。以众生常有诸苦。是故大士恒须济拔。故言常精进也。不休息者上以进求为名。今从离过受称。如救头燃不可暂休息也。宝掌者掌出众宝惠施无竭也。药王者。过去世以药救病。因以为名。但菩萨有二种身。一如意珠王身。能与一切乐。依此立名故云宝掌也。二药树王身。见闻之者无不苦灭。依此立名称药王也。勇施者。大士了毕竟空。舍身命财不生怯弱。故云勇施也。宝月者。以慧明凉气清人三毒热恼。其珍如月也。月光者。慧能破闇如月之光也。满月者。德无不圆照无不普也。大力者。约事而言。能动大千为大力。据理言之。有得烦恼能令三界纷纶二乘迷倒。其力最大。菩萨能摧此大恶名大力也。无量力者。约事能举十方为无量力。据理者无相之力不以有量为名也。越三界者。慧踰生灭道跨三有也。跋陀婆罗者此云贤守。邻极亚圣曰贤。弘道能固称守也。宝积者。财法二宝积累兼充也。弥勒者此云慈氏也。过去值弥勒佛发愿名弥勒也。出一切智光仙人经。弥勒昔作一切智光仙人。值慈氏佛说慈心三昧经。故曰慈也。华严经云。初得慈心三昧故名慈也。导师者。以法引物妙达正邪。如海导师善示夷崄也</p>
<p>问。庄周尚云。至人无心神人无功圣人无名。法身菩萨形不可以像恻。心不可以智知。何故乃为立名耶</p>
<p>答。涅槃经云。低罗婆夷实不食油强名食油。涅槃亦尔。无名相中强名相说。涅槃是所体之法。今既无名强立名。体道之人亦无名强立名。此是一往之言耳。犹未足简于内外。然至人非名非无名。能名能无名。虽能名能无名。不动非名非无名相。故天女之诘身子。汝虽知解脱无名。而未悟名即解脱。今亦然也。如是等下第六结句也</p>
<p>问。菩萨数多。何故但标十八</p>
<p>答。虽明十八。摄无不周。但贤守等是在家大士。文殊等是出家菩萨。又弥勒等当成佛菩萨。观音等是已成佛菩萨。又弥勒是此土观音是他方。又贤守等是王舍城旧人。宝积等是毗耶离客众。以此四双总摄八万也。尔时释提桓因下第三列凡众。然上明声闻菩萨。必是圣众。今既不入大小两圣故迹示凡夫。故说为凡众。然诸佛降生有诸同行各散身六道。佛说法时皆引其眷属同入一乘。故就主而言多是方便也。就文为二。一列幽众二列显众。幽众道胜有大势力故前列。显众道劣无势力故后立也。即是从胜至劣。如上声闻胜菩萨僧众以胜尼也。前客众后是旧众也。就幽众之内凡有六众。如文所辨。六趣之中但无地狱众。由苦重故不来。陀罗尼经明有地狱众。别有因缘。如彼文释。三界之中无无色界众者凡有二义。一者大小乘经多说无色界无形不能来听法。二者设微细之形以无因缘故则不来也</p>
<p>问。但大乘明无色界有细色形。小乘亦有此言不</p>
<p>答。阿含经云。无色界天见身子涅槃泪下如雨。则知小乘亦明有色。但从多为论言无色耳。八部之中无夜叉及摩睺罗伽者。以略故尔也。初列天众为二。前列欲界天众。次色界天众。然上来列众多从胜至劣。今从劣至胜者可有二义。一者显小乘意。欲界天有初入圣道。色界天不能。即是从胜至劣。二者欲天是佛檀越。为地住天以去佛近故前说之。释提桓因者。具足外国语应云释迦提桓因陀罗。释迦为能提桓为天因陀罗为主。以其在善法堂治化称会天心故。称为能天主。而云三十三天者。三十二为臣。四厢各八臣故三十二也。而一天为主故三十三天。大智度论云。三藏中明释提桓因得须陀洹果。摩诃衍中说为法身菩萨也。又释提桓因姓。憍尸迦名。本是摩伽陀国旧人故初列之。复有名月天子者。注解云帝释辅臣也。有人云月天子即月天也。普香天子者谓星天也。宝光天子者谓日天子也。既是三光故后列之。出正法华经。复有经云。观世音名宝意。作日天子。大势至名宝吉祥。作月天子。虚空藏名宝光。作星天子也。四大天王下。长阿含经世记四天王品云。须弥山东千由旬有提头赖吒天王城名贤上。纵广六千由旬。其城七重众宝严饰。须弥山南千由旬有毗留勒叉天王城名善见。须弥山西千由旬有毗楼博叉天王城名周罗善见。须弥山北千由旬有毗沙门天王城。有三名。一名可畏二名天敬三名众归。纵广六千由旬。又智度论云。东方天王名提头赖吒。此名治国主。领揵挞婆及毗舍阇二部鬼神。护弗婆提人不令侵害也。南方天王名毗留离。此名增长主。领鸠槃荼及薜荔多。护阎浮提人不令侵害也。西方天王名毗留博叉。此云杂语主。领一切龙及富单那。护瞿耶尼人不令侵害也。北方天王名毗沙门。此云多闻主。领夜叉及诸罗刹。护郁旦越人不令侵害。故名护世四天王也。自在天子下注解云。自在天子即是帝释主兵大臣也。大自在天子者。是摩醯首罗即帝释师也。今谓上列欲界初二天。帝释为主三光四镇为臣。今列欲界化自在他化自在后二天也。何故不列炎摩天兜率天者。以先后列者中间可知故不列也。娑婆世界主下第二次列色界天众。娑婆世界此云杂恶亦云杂会。大梵天王名尸弃者。有人言。大梵天王即初禅梵王。尸弃即二禅梵王。光明大梵即三禅梵王。言等者第四禅也。光宅所用是也。有人言。娑婆世界主者摩醯首罗第四禅梵王也。尸弃者三禅梵王也。光明者二禅梵王也。等者初禅梵王也。今依智度论第一卷云。娑婆世界主梵天王名尸弃。娑婆世界主。此举处以显其为主也。大梵天王出其位也。尸弃者标其名也。新金光明亦作此释。尸弃者此云火。有人言。此梵天王入火光定。顶有火光故言火也。有人言。余梵天皆为火灾所烧。独此天火灾不烧故云火也。又翻为顶髻。有人言。顶上有火如髻故云顶髻也。长阿含云。尸弃是初禅梵王。亦名鸠摩罗伽此云童子天。此天颜如童子故以名焉。手擎鸡持铃捉赤幡骑孔雀也</p>
<p>问。十地经云摩醯千世界主。今云何言初禅梵王为三千世界主</p>
<p>答。有四种梵王。一者经云。百亿日月百亿梵王百亿非想此是下品梵王也。二者智度论云。梵王千世界主。长阿含亦然。此是次品也。三者九地菩萨作梵天王领二千世界。此是上品也。四者领三千大千世界。此是上上品也。魔王转轮王亦有二种。大集经云。有魔王领三千世界。大品云。化作转轮王亦领三千世界。故不可一途而判也</p>
<p>问。尸弃是大千之王。在何处中间禅住耶</p>
<p>答。百亿中间禅。今在中央住也。例如佛大千中央住也。光明大梵者二禅梵天也。故二禅称光音少光无量光也。略举初二等后二也。有八龙王下第二次列龙众。然龙是畜生劣于余道。次天列者凡有四义。一其力最大故五不思议中龙为其一也。二正法念经云。恶龙助修罗善龙助天。今是善龙故次天列也。婆沙云。天将阿修罗斗时。前令龙与之斗。故知龙助天。三调适阴阳于人有恩故次天列之。四护持千佛经藏次天列也。外书说文云。龙是有鳞虫中之长。能小能大能幽能明。春则升天冬则入渊。广雅云。有鳞者为蛟龙。有翼者为飞龙。有角者为虬龙。无角者为螭龙。佛法中明有四生龙。一者卵生金翅鸟能食卵生龙二者胎生金翅鸟能食胎卵二龙。三者湿生金翅鸟能食三龙。四者化生金翅鸟具能食四生龙也。难陀此云欢喜。跋难陀此云贤欢喜。此二龙王是兄弟。常令风不摇条雨不破块。见者欢喜故云欢喜。又是王舍城旧住故初列之。娑伽罗者。有人言从国立名。住在娑伽罗国。此国近仙人而住。王触忤仙人。仙人咒此国令成海。此龙居住其中。从本国立名也。有人言娑伽罗海名也。和修吉此云多头。则九头龙是水生龙也。德叉迦此云多舌。居在地上也。阿那婆达多此云无热。一者从池作名。此池在香山顶阎浮提北天齐星下。其水清凉故称无热。池内有五柱堂龙在其中也。智度论云是七住菩萨。华严云于大云阴覆离苦法门而得自在。又言无热者。一切诸龙有三种苦。一者风吹热沙着身身肉烂坏。二者风吹宝冠衣服悉皆散失龙身露现。心生热恼。三者诸龙眷属娱乐之时。金翅鸟入其宫内取眷属去。心生热恼。又经云。诸龙食好香饭变成虾蟆。又身有逆鳞土石入其身内。又作欲时龙身露现如两蛇相结。此龙无此诸苦也。摩那斯者此云慈心。华严经云。将欲降雨先。七日兴云待营作事竟。然后乃注雨。即慈心证也。亦云悦意。沤钵罗者从莲华池作名也。有四紧那罗者</p>
<p>问。紧那罗何道摄</p>
<p>答。杂心云是畜生道摄</p>
<p>问。常列八部在揵挞婆后。今何故在先</p>
<p>答。揵挞婆是鬼神道摄。紧那罗既是畜生故在彼后。今以其奏法乐故在初列之。紧那罗此云疑神亦云人非人。其形似人而头有一角。疑者云人耶非人耶。遂以为名。紧那罗王名为屯仑摩。弹琴叹佛乃至迦叶不能自安也。言法者奏四谛法也。妙法者奏十二因缘法也。大法者奏六度法也。持法者总持上三法。即是奏陀罗尼曲也。揵挞婆此云香阴。以其清虚食香。又身唯恒出香故名香阴。大智度论云。揵挞婆王名童笼摩此云树。居在地上十宝山中。诸天欲作乐时。身有异相即飞上天。与紧那罗番休上下。初言乐者无声之乐也。次是有声之乐。次是无声乐中之胜。次是有声乐中之胜也</p>
<p>问。揵挞婆属何道摄</p>
<p>答。一云属鬼道。一云阿修罗道也。阿修罗者此云无酒。或云过去持一不饮酒戒报得此身。或云集诸华酿海为酒而不成故云无酒。毗婆沙云。阿之言无。修罗云端正。谓无端正。以男丑女好故也。释道安道行经胡音云须罗此云质谅。以其多谄曲故为立此名。令其质直诚信也。谅即信也。婆薮传云非天。亦言非善戏乐。诸天以善法戏乐。其多作不善戏乐也。婆稚者此言缚。其人是修罗中前峰。与帝释斗时被缚因誓得脱故以为名也。又翻为最胜</p>
<p>问。修罗何故常与帝释战</p>
<p>答。婆沙云。修罗有美女而无好食。诸天有好食而无美女。互相憎嫉故恒斗战也。佉罗骞太者此云广肩甲。又云宝锦又云欲锦也。毗摩质多罗者此云响高。以其于大水中出大音声自唱言我是毗摩质多罗故云响高。亦云种种疑。又云穴居者最是海下住也。故修罗有二处住。一者地上众相山中其力最劣。次在须弥山北入海一万二千由旬有罗睺阿修罗王。领无量阿修罗众。次罗睺下复一万二千由旬有修罗名勇健。勇健下一万二千由旬有修罗名美鬘美鬘下一万二千由旬有修罗名毗摩质多。故称穴居也。阿含经云。光音天入海水。精流水内遂成一卵。经八千岁生女修罗。身若须弥千头少一。水触女身生毗摩质多。形四倍大母。九头八脚千手少一。纳香山揵挞婆女生舍脂也。罗睺者此言覆障又云吸气。正法念经云。修罗有鬼有畜。罗睺是师子种。婆沙云伽陀经云有鬼有畜有天</p>
<p>问。何故修罗手障月</p>
<p>答。婆沙云。月是帝释军前峰。故以手障之而欲食月。正法念经云。日月放光障修罗眼。令不见天众故以手障之。迦楼罗者此云金翅鸟以其翅头即有金色故以为名。海龙王经翻为凤凰。大威德迦楼罗王者。食龙之时有大威德故以为名也。大身者。经云两翅相去三百三十六万里也。阎浮提只容其一足。大满者。余鸟食龙多不饱足。此鸟恒饱满故云大满。如意者。此鸟颈下有如意珠。或言不可动也。有人言。食三生龙者名大满。具能食四生龙势力自在故称如意也。韦提希子下第二明显旧众。韦提希翻为思惟亦云四维。阿阇世者此云未生怨。以母标之者。尔时以害父竟故不标父也。又言掷之于地遂折其指故名折指。阿含经云。世王忏悔竟犹堕拍掬地狱。后从地狱出成辟支佛。涅槃经云。阿阇世王不值耆婆。来月七日当堕地狱。而忏悔竟不复堕。又经云。忏悔竟得柔顺忍。所以大小乘经不同者。以小乘经力劣故重罪微薄犹堕轻地狱。大乘经力胜重罪都灭所以不堕。又阇王害父身疮未发故来听法华。至涅槃时身疮发者。涅槃经既唱当灭五逆之罪。阇王是权行。欲显正教能灭罪邪教不能灭罪。为众生作灭罪良伴故至彼发也。此经不明灭罪用。故身疮不发而明功德胜用。一毫之善皆得成佛。世王虽作五逆不断善根亦当成佛。为众生作成佛良伴。为此义故来听法</p>
<p>问。涅槃经明阇王忏悔得无根信。余经云得柔顺忍。柔顺忍二处。一十回向心二六地。云何会通</p>
<p>答。涅槃据其迹明是罪人故但得信心。若言得柔顺忍者。众便谓实犯罪人则不灭。他经据本故得顺忍。又浅深随缘也。各礼佛足退坐一面者。智度论云。俗人是客来至佛所。是故听坐。声闻菩萨位居弟子。是故侍立。亦可大众集竟。今总结众集仪则故云礼佛而坐也</p>
<p>法华义疏卷第一</p>
<p>永仁癸已无射上旬投广隆寺众徒之净财雕义疏第一卷之印板窃以汉帝梦于金人余一千岁日域传于上乘至七百年而终未闻三论真宗开板何况一乘法华义疏哉爰素庆虽生扶桑之边方幸遇昙华之妙典斯疏若不流通弘经恐亦壅塞因兹赑屃欲终一部大功劝化开阐法华宗旨庶几沾妙道于像末万年之空捶法灯于龙华三会之晓荡四生妄执觉八不正观矣</p>
<p>　　　　　　都干缘沙门　素庆谨志</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>