<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第四十五</p>
<p>　　　　唐清凉山大华严寺沙门澄观述</p>
<p>疏。戒定慧下。四随文正释。于中有七。一指例略释。二智论下。引论总释。三然即转前下。立五所由。四释通妨难。五者出体。六会释总名。七会通权实。前二可知。三中二。先正释。即智论及仁王意</p>
<p>疏。故仁王下。引证如次配之居然可了。然新经即菩萨行品。经云。复次道种性菩萨。修十回向起十忍心。谓观五蕴色受想行识。得戒忍定忍慧忍解脱忍解脱知见忍。观三界因果得空忍无相忍无愿忍。观二谛假实诸法无常。得无常忍。观一切法空。得无生忍。今即前五文是旧经故次与此不同</p>
<p>疏。知见与慧下。第四释妨难即相滥难也。先难后答。言佛地三说者。今即第一释。二云一切皆是无碍缘解脱慧。名解脱知见。缘解脱慧者。缘灭谛智也。缘余慧者。缘余三谛等智也。三云一切通学无学。学位分得。无学圆满。诸佛菩萨皆有五故</p>
<p>疏。此五别说下。第五出体。以解脱知见及慧约所照异故。同是慧。慧即与想相应。解脱知见即与识相应慧耳</p>
<p>疏。然此五分法身下。第六会释总名。出世所以引杂集证即上第一论也</p>
<p>疏。问无取五蕴下。第七会通权实。引纯陀如玄中。然杂集第三亦云。无取五蕴当言有为当言无为。答彼不应言有为无为何以故。诸业烦恼无故。不应言有为。随欲现前故。不应言无为。所以者何。无取诸蕴随所乐欲而现其前。无为不尔以常住故。释曰。此乃假说双非以约体用互夺。亦不定言为无为也。又言取五蕴。则显凡夫是有取五蕴。杂集云。取蕴者。与取和合者故。取者。蕴中诸烦恼也。纯陀故实已见玄谈</p>
<p>疏。第四有为先释总名。引二论。瑜伽系属因缘者。正理论第一云。有为者。众缘聚集共所生故。未来未起何为有为。是彼类故亦名有为。如所烧薪于未烧位。是彼类故亦名为薪。或据曾当立名无失。如琴瑟等名为有声。亦如乳房莲华池等。诸未生法不越彼类故名有为。其有生灭此语犹略。杂集论云。若法有生灭住异可名有为。一切法皆有为唯除法界法法处一分。为舍执着无常我故。释曰。此中论答三问。一答云何为有为。二一切法下。答几是有为。三为舍下。答为何义故观有为</p>
<p>疏。今略举四事者。理实智论大品等广有多法。大品云何等有为法。若法生住灭(此释有为义)欲界色界无色界五蕴。乃至意识因缘所生受。四念处乃至十八不共法。为一切智是有为法。智论释云。有为法略说三相。一所谓生住灭。二三界系义。三四念处乃至十八不共法。虽有无为法。以有作故是有为法。无为相是无为法。释曰。今以十八不共等属有记法故。但略出其四。众生则摄蕴处界也</p>
<p>疏。然所依处下。释三界义故。论云者即俱舍第八。等字等余二界。应云色所属界名为色界。无色所属界名无色界。略去所属二字但名欲界等。如言胡麻饮及金刚环。饮之与环俱是总名胡麻金刚并为别称。以别依总名胡麻饮及金刚环。具足应言胡麻所属饮等。略去所属但云金刚环等。界者。总名欲等别称。略去中言云欲界等。论云。此中欲言为说何法。答略说段食淫所引贪。注云。淫贪名贪。食贪名欲。然语犹隐。本业上卷云。佛子见着二业迷法界中一切欲心故。欲所起报分为欲界报。佛子见着二业迷法界中一切色心故。色心所起报分为色界报。佛子见着二业迷法界中一切定心故。定心所起报分为无色报。是故于一法界中有三界果报。若更令易见。欲界有男女形淫欲受身故。色界无男女形唯有色故。无色界谓无色故。前本业言见著者。彼经说有七见六着。经云。佛子无明者。名不了一切法迷法界。而起三界业果。是故我言从无明藏起十三烦恼。所谓邪见我见常见断见戒见盗见疑见七见。见一切处求故说见。复起六着心贪爱嗔痴欲慢。于法界中一切时起一切烦恼。以十三为本。无明与十三为本。无明与十三作念。是以就法界中别为三界想。即云见着二业等如前所引</p>
<p>疏。第五无为有六。一释总名。二开合。三释文。四拣权实。五出体性。六结示多闻之旨。今初。释总名瑜伽下。引证如次二论对前二义。杂集云。无生住灭故名无为。不堕数故。即净名阿难章云。佛身无为不堕诸数。数即有为余义但翻上有为。故疏结云诸论总名大旨无别</p>
<p>疏。然其下。二开合中。然小乘多说三种者。即俱舍等论云。无漏谓道谛及三种无为。谓虚空二灭。而言多分者。分别论有四。一虚空。二非择灭。三想受灭。四真如。大众部说九无为。谓三及四空。缘起支性。圣道支性。化地部亦九。三外加不动三性道支缘起</p>
<p>疏。大乘掌珍说四者。于小乘三上加真如故。或说有六。唯识论等广如下说。或开为八者。杂集第二云。无为法有八种。谓善法真如。不善法真如。无记法真如虚空。择灭非择灭。不动。及想受灭。如是建立八无为中。当知所依有差别故。分析真如假立三种。不由自性善法真如者。谓无我性空性无相实际胜义法界。何故真如说名无我。由彼自性无变性故。谓一切时无我实性无改转故。无改转故说无变异。当知此则是无我性离二我故。何故复说此名空性。一切杂染所不行故。所以者何。由缘此故能令一切诸杂染事悉皆空寂。有时说染。但是客尘。诸相寂静故名无相。无倒所缘故名实际。实者。谓无颠倒。此处究竟故名为际。最胜圣智所行处故说名胜义。一切三乘妙法所依故名法界。如善真如。不善无记当知亦尔。余如彼论。言渐欲下</p>
<p>疏。出论意</p>
<p>疏。此经说六下。第三释文。于中二。先总明有无。后言虚空下。别释多用唯识。有六无为即为六段。初虚空释语全是百法疏意。即唯识依法性假施设有义。彼论先释法性云。谓空无我所显真如。有无俱非心言路绝。与一切法非一非异等。是法真理故名法性。离诸障碍故名虚空。释曰。彼论明法性空但言离诸障碍。百法兼取外空。云无物所显故。俱舍云。此中空无碍</p>
<p>疏。二涅槃者。涅槃即同择灭。先明性净乃傍出异义耳。言涅槃三十四亦同此说者。此即刊定记释。谓同此经所说虚空及涅槃也故涅槃经释缘生。四句中云有非缘生非十二因缘者。谓虚空涅槃是也。此则同性净义。二后义为正。云性净之果即圆净涅槃。应有问言。若是果者。何殊择灭。由因果殊故分二道。所以先总明中以此义为正。云于择灭中开出涅槃二道别故。然大乘下。断上二义。则后解为正者。若唯识解非择灭云。不由择力本性净故</p>
<p>疏。三数缘灭故唐三藏下。出其异名。谓择力所得者。是俱舍论释。故彼喻云。如牛所驾车名曰牛车。略去中言故作是说但云择灭。唯识释云。由拣择力灭诸杂染究竟证会故名择灭</p>
<p>疏。然此灭有二者。别释灭字。此二义称灭。若兼能灭之智。智亦称灭</p>
<p>疏。四非数缘灭者故。唯识云。不由择力本性清净。及缘阙所显名非择灭。释曰。论存二义。初义异小。故上疏文取为楷定。言缘阙者。俱舍论云。毕竟碍当生别得非择灭。下释云。言当生者。当来生法缘会则生。缘阙不生。缘阙之时得非择灭。碍当生法令永不起名毕竟碍。言别得者。谓非择灭有实体性。缘阙位中起别得故。非择灭得不因择灭。但由缘阙名非择灭。论指事明云。如眼与意专一色时。余色声香味触等谢。缘彼境界五识身等住未来世毕竟不生。由彼不能缘过去境。缘不具故得非择灭。释曰。谓眼缘色时。亦合缘声等以专注色故。耳等不缘声等。同时声等刹那已谢故。令缘声等识更不复生。以前五识唯缘现量不缘过去未来。而言触等者。等取法中有与能缘同时为所缘境者。如他心智所缘境是也。此他心智唯缘现在心王。亦合缘心所。以专注心王故于心所得非择灭</p>
<p>疏。五缘起者。疏文有二。一双标。二别谓下别释。先释别。后释通今初。文有四节。一引小乘诸部所立。二智论三十二下。引大乘论立证成上义。此中论文先有门云。声闻法中何以不说如是法性实际。而摩诃衍中处处说耶。答声闻法中亦说此二下。与疏同玄中已引疏。涅槃亦说下。第三引大乘经立无为义。先引涅槃。即北经迦叶菩萨品第三十四经。而为品初。南经三十一北经半卷。向后列二十一诤论。此即第六经云。或说十二因缘是有为法。或有说言十二因缘是无为法。至第三十五方释经中。具云。善男子。我经中说。云何名为十二因缘。从无明生行。从行生识。从识生名色。从名色生六入。从六入生触。从触生受。从受生爱。从爱生取。从取生有。从有生生。从生则有老死忧悲苦恼。善男子。我诸弟子。闻是说已不解我意。唱言如来说十二因缘定是有为。我又一时告喻比丘作如是言。十二因缘有佛无佛性相常住。善男子。有十二因缘不从缘生。有从缘生非十二因缘。有从缘生亦十二因缘。有非缘生非十二因缘。有十二因缘非缘生者。未来世十二支也。有从缘生非十二缘者。谓阿罗汉所有五阴。有从缘生亦十二缘者。谓凡夫人所有五阴。有非缘生非十二缘者。谓虚空涅槃。善男子。我诸弟子闻是说已不解我意。唱言如来说十二因缘定是无为。释曰。若经中言为与无为俱不解意。若远公释各有所以。然有二意。今疏是第一意。第二意云。直就因缘事中现在之者名曰有为。在未来者未现起用名曰无为。释曰。后释顺经后四句意。前释顺经初意及智论等意。疏望今经下。疏家第四出今意。次言大品云下引他经证成上正义。此即中论青目所引。释初因缘不生之义。疏涅槃又云十二因缘即是佛性者。复引涅槃重成上义。即北经三十二师子吼品。经云。善男子。无明不能吸取诸行。行亦不能吸取于识也。亦得名为无明缘行。行缘识。有佛无佛法界常住。若言佛性住众生中者。善男子。常法无住。若有住处即是无常。善男子。十二因缘无定住处。若有住处十二因缘不得名常。如来法身亦无住处。法界法入法阴虚空悉无住处。佛性亦尔都无住处。次下又云佛性者名十二因缘。何以故。以因缘故如来常住。一切众生定有如是十二因缘。是故说言一切众生悉有佛性。十二因缘即是佛性。佛性即是如来。释曰。此上经意正取十二因缘之性以为佛性。故是无为。疏文中虽举十二因缘下。第二释通妨难云。若缘起无性即无为者。诸蕴界等岂有诸蕴界性也。故为此通则意无不该。是故上引涅槃云法界法入法阴虚空。即说三科皆无住处同佛性也。疏法性住者。即真如也。显此法性即唯识等真如异名耳。疏谓非妄下别释其名。初释真如自有二义。初合释唯拣于妄。二又真实如常下。即是离释。即唯识云。真谓真实显非虚妄。如谓如常表无变易。是故疏云拣妄拣事。疏于一切位下。释法性名。故唯识偈云。此诸法胜义。亦即是真如。常如其性故。即唯识实性是也。次释住字亦有二义。一连上释之则三字一名。谓上之二释顺法相宗。加此住字顺法性宗。法性谓随缘。住字为不变。以随缘不失自性故。二义既具即妄即真故。是法性宗义。二若准智论下。别释取上法字及下住字自为一义。成七无为则法字两用。疏然小乘下第四对拣权实。初举小乘。后若大乘下。举大斥小非唯数增已如前说。义亦有异次下正明小乘之义。略如上说。广如唯识广引广破。疏唯识论中二义建立下。正辨大乘无为之相。即第二论。论中先破诸小乘宗等计于无为为实有竟。显正义云。然契经说有虚空等诸无为法。略有二种。一依识变假施设有为。谓曾闻说虚空等无为。遂于识上有此相现。此所现相前后相似。无有变易假说为常。释曰。此空无为而无本质。唯心所变。犹如极微假而无体。于佛等处闻其名故而心变之。次论复云。二依法性假施设有。谓空无我所显真如。有无俱非心言路绝。与一切法非一非异等。是法真理故名法性。离诸障碍故名虚空。由拣择力灭诸杂染。究竟证会故名择灭。不由择力本性清净。或缘阙所显故名非择灭。苦乐受灭故名不动。想受不行名想受灭。释曰。疏取论意以释经文。但顺经有不顺论有。上释非择。有其二义依此论文。疏此中法性下。第五出体性。即彼论示无为体。论云。此五皆依真如假立。真如亦假施设有下。至故名真如皆是论文。为法之性故名法性。是疏义加。亦即前文唯识论意。非离色心别有实体者。取论意结。具足论云不同余宗离色心等有实常法名曰真如。故诸无为非定实有。释曰。言真如亦是假者不得体故。遮空见者说如违有。遮小乘中化地部等。执定实有故说为空。非言无为体即空也。勿谓虚幻有者。虚拣遍计。幻拣依他。即显真如是圆成实。以无虚妄颠倒法故名真如也。疏今多闻之人下。第六结示多闻之旨可知。疏第六有记法中二。先释总名。后别释相。今初。先叙昔即刊定记。大品经亦云。若善法若不善法是名记法。如所说相不舍离故。疏云此乃下辨非。以下无记既非三性。今此有记安得例之。后应云下辨正。疏下出所记下辨相。中先指所余如前后释不欲繁文故。疏四无所畏下唯释此一。言今当略明者。诸经中多以五门分别。一辨名。二出体。三行相四次第。五诸门。今疏但有三门略无出体次第。即分为三。初释名。二辨相。三诸门分别。初中有二。先总名。后别名。今初上二句标章。谓外难无怯故下正释。瑜伽下引证无怯之相。言都不见有如实因相者。谓其所难皆就迹生疑。不知所观真实之理故。此所难无如实因。若实有可难则可怯畏。所难不实何所畏耶。疏无畏有四下。二释别名。文中但列而不解释。释名含在下行相中。故此略无。若具释者。一一切智无畏者。瑜伽亦名正等觉无畏。谓由正觉觉诸法故名一切智。二漏尽者诸烦恼漏种现俱断故。三障道者亦名障法。说障碍法染必为障故。四出苦道者。说出离道。诸圣修习决定出苦故。于此四中得无所畏。皆依主释。谓一切智之无畏等。疏此之四段各有难答下。二辩相也。一一切智无畏难于中有二。初牒举所难。二有诸比丘下正难。于中先出难所因。谓诸部律中多有此言。时诸比丘至如来所头面礼足。佛便问言。比丘住止安乐不。乞求易得不。不以饮食为苦耶等。今云何故问者即是难也。言一切智下结成难也。疏佛自唱言我是一切智人下答也。于中先案定所难。明不失一切智义。若具皆云我于此难正见无由得安隐住无怖无畏。自称我是大仙尊位。二从但为摄受来者下。出是一切智之所以。示现问耳非已不知。言摄受来者。要令发胜心闻佛慰问发道心故。随顺世间师弟人事者。此有二意。一者成上示现之相。二者亦令余人审谛于事佛知尚问。况余不知亦为后人作轨则故。见来发心应为引摄。故云随顺世间。疏二有难云下。第二无畏。先难中文亦有二。先牒举所难。谓经中说言我诸漏已尽。后何以爱下正难。难之所因含在其中。谓罗睺罗被僧驱出在于厕上。佛语诸比丘言。云何野干驱师子子。即爱语罗睺也。调达频为恶行。佛时骂言痴人。或云食唾小儿等。疏佛于此难正见无由下答也。于中亦先案定所难不失漏尽之义。后但为随根而调伏故。即出爱恚所以。谓罗睺譬之慧象。随逐人心。软言即调。调达喻之恶马。楚毒方调。非是如来有爱罗睺。有恚调达。漏未尽也。疏三有难云下。第三无畏先难之中亦二。先牒所难。后何故下牒疑正难。疏佛于下答中亦二。先案定所难。不失欲为障道。若具亦应云。我于此难正见无由。安隐无怯处大仙位故。云自唱德号。后我所说欲能障道下。出不障所以。若说邪行障诸圣道。若说畜妻障离欲道。初二果人性戒久成故断邪行。既未离欲不断妻子斯有何失。故诸染法非不障也。疏四有难云下。第四无畏先难中亦二。先牒所疑。谓如说我为弟子说出离道。诸圣修习。决定出离。决定通达。后何故罗汉下正难。既疮溃蛇螫岂非苦耶。罗汉岂是无圣道耶。岂非相违。疏佛于此难下答亦应具云。我于此难正见无由。安隐无怖处大仙位。我说圣道下通前难。然有二意。一者由于前世故业感身。于此身上得阿罗汉。苦依身在故有此苦。非得罗汉后有此苦。即今疏意。更有意云。无学实无苦果。为现恶因。必有苦报。由此圣者示相受苦。起后教故。亦由世尊受金枪等。示义非实故疏略无</p>
<p>疏。四中初一下。第三诸门分别。即瑜伽论于中有三。初约离障。言次离烦恼。三是出离道者。欲为道障今出离故。四是出离之道者。诸出离道能出于苦。然其后二并约离烦恼障。三是所离之障。四是能离之道。而三就离因为难。四就离果为难。亦可后二通约因位。疏初二自利下。第二二利料拣。然约答难并是利他。如次下明。今约前二就佛身难。是约自利德叹。后二约化他为难。故云利他。疏所以自叹此四者。第三彰叹所以。亦约被根差别则皆是利他义。菩萨为求种智断所知故。初一为之二乘求尽诸漏。第二为之欲皆障于三乘。三乘皆期出苦故。后二并为疏智论二十八下总示其源。然菩萨藏经第五。般若五十三。显扬第四。亦广明之。此中即有次第出体。言次第者。德用自在智最胜故。首而明之。由具一切智能尽诸漏。由具智断说法化生。说法之中先说生死因。后出生死故。而此一门即前二利门中已摄此意。若瑜伽对法出苦为第三。障道为第四。先果后因亦如苦集。又依上次者即倒对四谛。谓一切智约真道为难。二约真灭为难。三约集因。四约苦果。未见经论义必应然。若出体者。总有五种。一克性体。即信进念定慧为体。二引发体。若定若慧。三最胜体。即正体后得二智。四中初一通二智。二即正体。三四皆后得。以是说法心故。若约自住四皆正体。约能答难此四并以后得为性。四相应体四蕴为性。五眷属体。五蕴为性。亦犹十力道共定共无表戒色。助答难故。上之四体即瑜伽五十七。及杂集说。瑜伽云。以信进念定慧及具知根为性。对法云。若定若慧及彼相应诸心心所。又云若起作用后得智为性。若住自性正体智为体。第五一体亦以义加。又无畏若约德说初即智德。二即断德。三四恩德。今就能知并智为体。余义可知。第七无记。疏今初无记二义下。即初征名。于中四。一释总名。二彰不答所以。三别示十四。四总会不同。今初。刊定亦立二义。而以前义为正。今依诸论以后为正。俱舍第十九中。第二明无记中。自分为二。一明无记报。二因便明四记。前即对善恶之无记也。广如彼论第二别明四无记事。颂曰。应一向分别。反诘舍置记。如死生殊胜。我蕴一异等。释曰。上两句指事释之。且问记有四。一应一向记。二应分别记。三应反诘记。四应舍置记(记者答也)如问死者。一切有情皆当死不。应一向记。一切有情皆定当死。如问生者。一切有情皆当生不。应分别记。有烦恼者受生。无烦恼者不生。如问殊胜。应反诘记。有作是问。人为胜劣。应反诘言。方何所问。若言方天应言人劣。若言方下应记人胜。释曰。下即恶趣。如问我蕴一异者。谓若作是问。我与五蕴为一为异。应舍置记。此不应答。若有我体可问一异。本无我体一异不成。如问石女生儿为白为黑。应舍置记。谓石女本自无儿。何得论其白黑。上依毗婆沙说。颂言等者。等取发智本论。及契经说。今当叙经。云何有问应一向记。谓诸行皆无常耶。此问名应一向记。云何有问应分别记。谓若有问。诸有故思造作业已。为受何果。此问名为应分别记。造善受人天。造恶受恶趣。谓若有问士夫报与我为一为异(此假问我)应反诘言。汝依何我作是问。答言依粗我(色蕴上我)应记与报异(报色不同故言异也)此问名为应反诘记。云何有问但应舍置答。若有问世为常(一问)无常(二问)亦常亦无常(三问)非常非无常(四问)世为有边(五问)无边(六问)亦有边亦无边(七问)非有边非无边(八问)如来灭后为有(九问)非有(十问)亦有亦非有(十一问)非有非非有(十二问)为身者异命(十三问)为命者异身(十四问)此问名为但应舍置。此十四问皆不可记。名十四不可记事。以我体既无。是故皆应舍置答也。涅槃三十五亦有四答。而一名小异。谓从经一半向后。因迦叶难佛性义有无。如来答云。善男子。如来为众生故有四种答。一者定答。二分别答。三者随问答。四置答。如问作恶得何果耶。应答得苦果。是名定答。二善男子。如来十力。四无所畏。大悲。三念处。首楞严等八万亿诸三昧门。三十二相。八十种好。五智印等。三万五千诸三昧门。金刚定等四千二百诸三昧门。方便三昧无量无边。如是等法是佛性者。如是佛性则有七事。一常二我三乐四净五真六实七善。是名分别答。如汝先问断善根人有佛性者。亦有如来佛性。亦有后身菩萨佛性。是二佛性障未尽故得名为无。必定得故得名为有。是名分别答。三经云。如我所说一切法无常。复有问言。如是世尊为何法故说于无常。答言。为有为法故。无我亦尔。为何法故说一切烧。为烦恼故。是名随问答。四经云。若有说言。断善根人定有佛性定无佛性。是名置答下迦叶难云。不答名置。如来今者何因缘答而名置答。佛答云。善男子。我亦不说置而不答名为置答。善男子。置答复二。一者遮止。二者莫着。以是义故得名置答。释曰。据上诸文明是不答以为无记。非善恶中之无记也。据十四难正同俱舍。准涅槃意今文正当为遮止义。兼令莫着。疏所以不答下。第二彰不答所以。于中二。先总出意亦智论意。后智论第三下。正引论释。先引第三有五复次多同答十四难。兼经中诸无记法如第一。无实事故正答十四。第二车轮即答何等为生死最初际。第三无利有失。兼答世界来去等。以从集因生归寂灭理。妄征来去即覆四谛。第四人不能知。兼答有几佛几众生。以佛智知无尽法故。第五复次兼答佛等先后通意可知。疏第十七下。二引此文即引昔例。今其文稍略。具云有一比丘于十四难思惟观察不能通达。心不能忍持衣钵至佛所。白佛言。佛能为我解此十四难。使我了者当作弟子。若不能解我当更求余道。佛告言。痴人汝共我要誓。若答十四难汝作我弟子耶。比丘言。不也。佛言。汝痴人今何以言若不答我不作弟子。我为老病死人说法济度。此十四难是斗诤法。于法无益。但是戏论何用问为。若为汝答。汝心不了至死不解。不能得脱生老病死。譬如有人身被毒箭。亲属呼医欲为出箭涂药。便言未可出箭。我先当知汝姓字亲里父母年岁。次欲知箭。出在何山。何木。何羽。作箭镞者。为是何人。是何等铁。复欲知弓。何山木何虫角。复欲知药。是何处生。是何种名。如是等事尽了知之。然后听汝出箭涂药。佛问比丘。此人可得知此众事然后出箭不。比丘言。不可得知。若待尽知此则已死。佛言。汝亦如是。为邪见箭爱毒所涂已入汝心。欲拔此箭作我弟子。为不欲拔箭。而欲求尽世间常无常边无边等。求之未得即失慧命。与畜生同死自投黑暗。比丘惭愧深识佛语。即得阿罗汉道。复次菩萨欲作一切智人。推求一切法真知其实相。十四难中不滞不碍。知其是心重病。能出能忍是名忍法。释曰。即疏下文引论广破。及经结多闻之意是也。论文引毒箭之喻。与涅槃大同。前已引竟。疏楞伽亦云下。即第三经。佛令慎勿习近世间诸论。举昔有婆罗门来问我云。瞿昙一切所作耶。我答婆罗门言。一切所作是初世论。彼复问言。一切非所作耶。我复报言。一切非作是第二世论。复问言。一切常耶无常耶。生耶不生耶。我报言。是六世论。复云。一耶异耶。俱耶不俱耶。一切因种种受生现耶。我报是言。十一世论(广说云云)我言。悉是世论非我所说。是汝世论。我唯说无始虚伪妄想习气。种种诸恶三有之因。不能觉知自心现量。而生妄想攀缘外性彼复问云。痴爱业因故有三有耶。为无明因耶。我报言。此二者亦是世论。彼复问言。一切法皆入自相共相耶。我复报言。此亦世论。婆罗门乃至意流妄计外尘。皆是世论。又问。颇有非世论不耶。佛答意云。外道中无。我论中有非世论。汝诸外道不能知。以于外性不实妄想虚伪计着故。谓妄想不生觉了有无。自心现量妄想不生。不受外尘妄想永息。是名非世论。此是我法非汝有也。偈中云。乃至心流转是则为世论。妄想不转者是人见自心。来者谓事生。去者事不现。明了知去来。妄想不复生。解曰。前偈无妄见。后偈了知妄灭。据今经文正是前文一段所有妄计。其再问痴爱因缘等。虽是正义不了自心故为世论。故智论云。覆诸法实相亦同涅槃。通遣着意。疏言十四者下。第三示十四相可知。若历五蕴三世成六十二见如前已说。疏然诸经论下。第四总会异说。言相或同异者。多同少异。诸处亦说名十四不可说。俱舍十九已如上说。正与此同。智论十七即释大品。大品二十一佛母品云。复次须菩提。佛因般若波罗蜜。诸众生心数出没屈伸如实知。世尊云何知之。佛言。一切众生心数出没屈伸。皆依色受想行识生。佛于如是中。知众生心数出没屈伸。所谓神及世间常。是事实余妄语。是见依色神及世间无常等三句准知。又世间有边是事实。余妄语等四句准知。皆是见依色。末云。依受想行识亦如是。神即是身。是见依色等异身亦然。依受想行识亦然。又云。死后有如去。是事实余妄语。是见依色。二死后无如去。三死后或有如去。或无如去二句。同初结云依受想行识亦如是。释曰。斯即历蕴诸句小异耳。涅槃三十九先尼梵志问。有我耶无我耶等广有问难。亦是小异之相繁不出之。疏文分五段下。二辨相也。便有释文就常等破。皆中论意。疏文分五别。即第二辩相便为释文。疏今初段中句虽十六下。释此第一就我明无记。中二。先辩见所依。后正释文。今初有三。一明不离断常。二言世间下。明世间同异。明见依我起。疏准大品中通三世间者。即上二十一经而三世间是智论释。论云。世间有三种等。余如疏辩。三初有边四句下。释此我不同不出三世。涅槃为起见处。就引中论邪见品。我于过去世等者。偈首之我即今世我。意问今世之我于过去世为先已有。为先未有。若先已有即是计常。若先是无今此新起即是无常。三则双立四则双非边等诸义。次下当释中论涅槃品偈云。灭后有无等。无边等常等。诸见依涅槃未来过去世。释曰。此即总示所依。依前别配可知。疏第一四句等。然论先明常等。后说边等广破常等。例破边等。今顺经次先明边等。文中有三。初辩四句之相。二明不答之意。三破其所见。今初。即前偈中。我于未来世为作为无作。初以无作为有边。而是断见外道亦先偈首之我是今世我。四句之相。疏文自明。二既皆邪见下。明无记义。即出不答所以也。三若欲破者。初之二句皆堕无后世过者。合破二句。论云。若世间有边云何有后世。若世间无边云何有后世。释曰。有边则后无续故无后世。无边则常相续亦无后世。有边则断。无边则常。疏无后世者下。出无后世过。亦即断常过也。论又云。五阴常相续犹如灯火焰。以是故世间不应边无边等。前出过破。定有定无故堕断常。今立理破。如焰从缘不可为无。无定实故。不可为有。故离二边。又前破人我。此破法我。今经正破人我故。不引破法。又论反破云。若先五蕴坏。不因是五阴。更生后五阴世间则有边。若先阴不坏。亦不因是阴。而生后五阴世间则无边。释曰。此亦正破五阴世间。五阴和合为众生世间。既破五阴即破众生。众生即假我故。上云外道依之计。我今破五阴亦已破我。又上二偈亦别破二句。亦兼明第三俱句。疏第三句等者。然论广破常等。后例破边等。故论云。我于未来世为作为不作。如是之见者皆同过去世。然破边等无有身一异破。身一异破即前破常等之中。今依论例破故取前势。若论破第三句云。若世半有边半无边。是则亦有边亦无边不然。彼受五阴者。云何一分破。一分而不破。是事则不然。受亦复如是。云何一分破。一分而不破。释曰。前偈破众生即是遣我。后偈破受阴即是破法。然俱是相违破。无有一法亦常亦无常故。此相难见故。疏取前破常等。例前。破常偈云。若谓我即是。而身有异相。当知离于身。何处别有我。离身无有我。是事为已成。若谓身即我。若都无有我。但身不有我。身相生灭故。释曰。此则破常等以一异门。今将例破边等四句也。疏若谓舍人生天下。遮救即论正破边等之意。然偈云。若天即是人。则堕于常边。天则为无生。常法不生故。若天异人者。是即为无常。若天异人者。是则无相续。释曰。前偈破常即破无边。后偈破断即破有边。次偈云。若半天半人则堕于二边。常及于无常是事则不然。今疏即影公取偈之意。舍人生天人分犹在天分更增等。上即纵立则半天。下正破。结言略明故皆不然。不然之由即如偈文。亦常亦无常二相违故。犹如水火义无并立。疏第四句下。论但蹑前破云。若有边无边是二亦应成。释曰。此即纵破亦相待破。有第三句可待对此有第四非有边无边句。以有无相待故。今无第三之源。何有第四之末。疏中即出过破。非有遮有故。未免于无非无遮无。安得离有。故还成亦有亦无。无第四但非之义。以皆执取非中道故。云何于中下。结斥邪见。疏二常等四句等者。方上破边等。先出四句后方别破。今则常句便立便破。初常句中先立。然前问偈云。我于过去世。为有为是无。即问今之现我过去先已有耶。今初句云有故。过去世我即是今我也。论初破常句云。过去世有我是事不可得。过去世中我不作今世我。疏若言常即有大过等者。出过破也。即彼长行云。先世中我不作今我。有常过故。若常有无量过。何以故。如人修福因缘故作天然后作人。若先世我即是今我者天即是人。以罪业因缘故。作旃陀罗。后作婆罗门。若先世我即是今我。旃陀罗即是婆罗门等。疏若谓我今下。即第二句亦先立。后若尔下。破有二种。破先因缘。破缘作是无常。汝立我常故。二堕无因故。故论云。过去我不作是事则不然。过去世中我异今亦不然。若谓有异者。离彼应有今我住过去世。而今我自生。如是则断灭失于业果报。彼作而此受有如是等过。先无而今有。此中亦有过。我则是作法亦为是无因。释曰。此中初二句牒计总非。次二句标有异过。次二偈二世相对以辩异过。末后一偈独就未来以彰其过。上二句标。下二句显。第三句由今始有故成作法即堕无常。次句指同前非云亦是也。前失业果即是无因。今我自生岂非无因。疏第三见上下。谓见前二过便即双立。从离身下。破即前所引偈中即离门也。二又成上二过者。亦常同初句。亦无常同第二故。第四句但翻用前句而立破。则还同第三论偈但云。如过去世中。有我无我见。若共若不共。是义皆不然。疏又中论云下。即品末之偈。总结上过。示以性空。末后又偈云。瞿昙大圣主。怜愍众生故。悉断一切见。我今稽首礼。即总结一品也。疏三如来灭后下。前明见所依从其后义云依涅槃起。而其前义通依三世我阴而起。顺于晋经。疏若依中论下。第二意中。于中二。先定见所依。及如来不同以外道。自谓勒沙婆等是世尊是如来故。故百论中序德相形。言优楼佉等亦是世尊故。疏有谓如来灭后定有不变者。别示四句。先示可知。后以其四句皆成戏论下。明破无记之意。上依中论涅槃品偈云。如来灭度后。不言有与无。亦不言有无非有及非无。又云。涅槃与世间无有少分别。世间与涅槃亦无少分别。涅槃之实际及与世间际如是。二际者无毫厘差别。释曰。初之一偈依二谛说。后之二偈唯依第一义。与瑜伽同。疏瑜伽八十七下。证成上义。则显中论初偈俱通二谛。约世谛中唯释二句。等字等于三四。约涅槃中但释初二句。从又此涅槃极难知故下。三义通显离四句绝百非。中论末后偈云。一切法皆空。何有边无边。亦边亦无边。非边非无边。何者为一异。何有常无常。亦常亦无常。非常非无常。诸法不可得。灭一切戏论。无人亦无我。佛亦无所说。释曰。此偈可结无记一段。以文相续故此引耳。疏四我及众生有无等四句中。言双立者。双立我法。众生即蕴蕴即法故。故疏直就缘生法理以辩有无。然此四句大品智论俱舍等于此句立二句。大品等云。身与神一及异成二句。俱舍即命与身即及离成二句。初句云。俱有者。谓有执云。但有身处则有神我。有神我处其必有身。身之与神不相离故。释曰。此即身神一句。故智论云。神即是身者。有人言。身即是神。何以故。分析此身求神不可得故。受之粗妙皆是身故。故言身即是神。身异神异者。有人言。神微细五情所不得。亦非凡夫人所见。摄心清净得禅定人乃能得见。是故言身异神异。复次若身即是神。身灭神亦灭是邪见。身异神异身灭神常是边见。释曰。论文但释二句。今经中初句是论初释。身神一句。第二句是论复次身即是神。身灭神灭是邪见第三句。正是身神异句。虽粗妙之异身在俱有。身无俱无为俱句也。第四即复是身神一句。以身随神体皆妙故。俱离有无。疏然此四句亦有单计等者。此对前经中二双立故。亦是智论约边见意。其我有所无正同智论身灭神常。二所有我无者。身粗可见。我无相故。言亦不离初之二句者。我有所有合是初句。我无所无合为第二。疏又合上为第三者。初句我亦有第二句。我亦无初句。所亦有第二句。所亦无故合为第三。四既合一处故互相夺。如我有合我无。则我非有所有。合所无则所非有等遮无。即为第一俱有句。遮有即为第二俱无句。故云亦不出初之二句。问如初我及众生有。即是邪见。以计我故。次句云我及众生无。则是二空有何过耶。故疏中云定无著断。以执定故非缘生无。亦应破云。约计实我。此我非有。随世假我此我非无故说俱无。亦非当理疏第三门竖明中。言有人答问者。即水南善知识。答燕国公张说问云法在前佛在前答云。法在前诸佛所师所谓法故。便被难云。若尔最初成佛前无佛说何由悟法。答云。自然而悟。如月令中獭乃祭天岂有人教。燕公大伏。疏亦为应机者。叹其善对。宁加置记者。为顺经文。从若有初佛下。出不及置记所以。既有初佛佛数难穷。如来具足一切种智直举初佛则可示矣。故虽善对未息难源。疏何法者染净一切法者。即如真妄前后之难也。初会略明初地当广。疏第四门征世间所从中。其诸邪见初卷已广。器界生死共因者出现品说。三谓三灾但坏器界不坏有情。先令有情生上界竟。方坏器界故。四器界因无永断者。如染刹之因。已亡不复更修染因招染刹也。有情染因虽灭阴识不灭。五器界断而复续者。约招成坏之刹。坏后更成。有情若舍异生之性。终不更为凡夫矣。然此与四似当相违。而四则器界约因断果不生。有情因断果不失。五器界约果断果更续。有情约妄因已断妄果不续。疏谓若许有终必有始故亦如初地。疏中论云。大圣之所说等即本际品偈此中初偈引教立理。显无始终。次二句仍上遣中。以无始终可待对故后两句遣其先后略有三义。谓应有问言生死二法为先生后死。为先死后生。为生死一时一时名共。今且总非。下有偈出非所以云。若使先有生后有老死者。不老死有生。生不有老死。若先有老死而后有生者。是则为无因。不生有老死。释曰。前偈破先生后死。生必因死。今先有生则不因老死而有故。云不老死有生。则亦令生无有老死。先独生故。后偈破先死后生。生是死因。今死在前则为无因矣。次破一时偈云。生及于老死不得一时共。生时即有死。是二俱无因。释曰。以生不因死。死不因生故。后结法空云。若使初后共是皆不然者。何故而戏论。谓有生老死。疏既言本际下疏释论。正为证有始终之邪见故。疏又有偈云。此即邪见品破有边等偈后。前已引竟。疏上诸邪见下总结上意。言菩萨善知问答者。具四种答。一正是置答。二如说生死无有始终是一向答。三如云众生器界五种不同是分别答。四若有问云。世尊约何法说我。何法说众生。应答言。约假名说我。约因缘说众生。是名随问答。若通前七以辨多闻。问答居然可知。余可思准</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 