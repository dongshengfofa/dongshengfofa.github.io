<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第五十二</p>
<p>　　　　唐清凉山大华严寺沙门澄观述</p>
<p>　　十地品第二十六(尽加所为毕)</p>
<p>疏。初来意等者。文分为五。一总明答问可知。二夫功不下。立理明次。前因后果义次第故。解即十住。行即十行。愿即十向。故为贤终。亲证十如故名圣位。先贤后圣亦次第故。三前是教道者。辩定法门。即九种教证中地前地中相对。言证前三心者。谓直深大悲三菩提心。三贤别增此中齐证。四故无性下。引论证成。前为此因即第三论具云。此闻熏习种子下中上品应知亦是法身种子。与阿赖耶相违。非阿赖耶所摄。是出世间最净法界等流性故。虽是世间而是出世心种子性。又出世心虽未生时已能对治诸烦恼缠。已能对治诸险恶趣。已作一切有漏恶业根坏对治。又能随顺奉事一切诸佛菩萨。虽是世间应知初修业菩萨所得亦法身摄。释论中云。虽是世间者。以有漏故。而是出世心种子性者。是无漏心资粮性故在文可知。五然会来下。辩其通别。一会一品来意。即通晋经阙十定品。重会普光故十地他化中说十一品。则会品意趣别也</p>
<p>疏。约处名他化等者。分三。初释天名。二表所入下显表法。三不处化乐下通妨。二中二。先释他化自在。后释第六天义。前中三。一约二智。二约事理。三约自他。今初证如无心若自不化。后得起用如他为化</p>
<p>疏。事理存泯非即离故者。二约事理释。然事理相望互为自他。泯如不自化。存如他为化。言非即离者。自他既别如事理非即。他化自受如二非离。然其通有四句。一存理泯事犹根本证如。二存事泯理如后得观法。三俱存如齐照。四俱泯。如两亡既事理互为自他。则亦应言他人无心我为彼化。而自望他是他之化故。但云他化。又应唯就证如之上亦有自他。一于境无心唯能证智。如他无心我为他化。即存自泯他。二绝能证智唯有如故。如自无心他为我化。即存他泯自。三不坏能所俱无执故。故云都无所得即俱存义。四取都无所得即俱泯义</p>
<p>疏。因他受用而有所作非自事故者。三约自他释。然曲有二义。一自他隐显义。二自他相作义。前中语则是一。义乃有二。一约见他受用身。土名而有所作。非自受用之自事故。二者大悲为首一向利他。非由自已而有其事。二自他下明自他相作义。如第八地十身相作。经云。此菩萨能随众生心之所乐。能以自身。作国土身。众生身。业报身。声闻身。缘觉身。菩萨身。如来身。法身。智身。虚空身。此即自作他也。又随众生心之所乐。能以众生身作自身。即他作自也。若令众生身作国土身菩提身等。亦有以他作他。今但取自他相作之义。然自作他如自身。无作他作自。如令他化作乐具。又自作他如为他化作乐具。他作自如他为己化作乐具。故云自他相作皆自在故</p>
<p>疏。将证离欲下。二通释第六天义。以是欲界之顶邻梵天故。色界梵天即是离欲。如于佛位。今明十地如在第六希欲。将升邻极证故</p>
<p>疏。三约法下。就法释名。分二。一得名。二十是一周下释名。前中二。先解本名。后释别目。今初本业有三义。一持。二生。三成。本论开为四义。住持为二故。一生者。出生。谓出因生果。二成者。成就。亦通因果。又以因望果始起名生。终满名成。又为因名生。为缘名住。故第三名住。住亦住处。故龙树十住毗婆沙云。十皆住处。名之为地。又因满分相应不退。名之为住。住即不动义故。初地云以不动相应故。四持者。通望因果如彼初地。能持自他一切功德。复持二地乃至佛果所有功德。若无初地余不成故。若合住持但是三义。则同本业为功德依。地能持故能持为持。所持为住。住亦依义。然若望离佛智外无可修行。由行佛智而成十地。则佛智为能持。如下经说。十山十德皆依于海。海喻佛智。若望不修十地不得成佛。则佛智功德皆是所持。十地能持。今约此义下会唯识义唯识云与所修行为胜依持故。阙生果义。本论云生成佛智。佛智已含因果。论及经中皆詺此地智为佛智故。况住持中不唯佛智无尽功德皆依持故</p>
<p>疏。有别行下。二释异名。名十住经。即藏中大十住经。以古译十地为十住故。十故毗婆沙亦是十地。言仁王兼明者。有住地二字。言入理般若者。入者证也拣于地前。未证真理所有般若不得名住。是则住字亦有二义。一者以无住住。二者安住不动</p>
<p>疏。三宗趣下。疏文有三。先正明宗趣。二别示体性。三问答料拣。疏。总有二义者。前义以行布为宗。圆融为趣。然总含别义。谓证即初二。初证契合。二即所证故。智即第三。断即第四。修行即五六。寄位即七九。证及修行共为第八。其撮要宗不出上九。亦含在总中</p>
<p>疏。后别中下。疏文有三。一正明十义。二以义收束。三结成宗趣。今初一约本唯是果海者。此义即示说分齐中。论经云。我但说一分。论解云。是地所摄亦有二种。一因分。二果分。说者为解释。一分者是因分。以于果分为一分故。然因果二言略有二意。一唯就十地以明。以证智为果分。方便寄法等并为因分。此复二义。一以修证相对则方便造修为因分。息修契实为果分。二以诠表相对。则以寄法显地为因分。真实证智为果分。二约究竟佛果。对普贤因。说义通一部。谓此证智冥同果海为果分。地相之因同普贤因便为因分。然论唯前意就究竟果说。乃是古德义。取论意疏存二义。故云虽通一部此品正明</p>
<p>疏。二约所证者。约已出障故云离垢</p>
<p>疏。三约智中亦通方便者。正唯二智。以后九方便即后得故。初地方便未是地故。如欲入二地起于十心。是住初地后得智中进修十心。所谓正直心。柔软心。堪能。调伏。寂静。纯善。不杂。无顾恋。广心。大心。此十若满即入二地。二地入三地等皆准此知。初地加行若未圆满正属地前四加行位故。今言亦通者。后九方便望于本地。虽是后得望起后地为方便故。初地加行在十地会。明非回向位。故属初地则此会中。亦有未入地行之方便也</p>
<p>疏。四约所断。谓离二障种现。一者分别。谓邪师邪教及邪思惟。生入初地时便能永断。二者俱生。生而便有此于修道地地断之。此又二种。一者现行。二者种子。若俱生所知种现地地断之。若烦恼现行亦地地断。俱生烦恼种子直至金刚无间道断</p>
<p>疏。五约所修者。所修正约行时故。禅道品等起行各别</p>
<p>疏。六所成者。唯成四故</p>
<p>疏。七约寄位行者。下论名为别地行相。一地一度显位别故。此中寄位唯就大乘显位差别。不同二乘寄浅近法等。故十地说行略有四别。一十地差别行。如第五门。二约三学行。如第六门。三约二利行。如第八门三道品行故。四约十度行。即如此门。然十度行曲复有三。初别地门如今文。二约增胜门。则初地成檀。二地成二度。以戒加檀。前檀已得故。乃至十地加智。十度即圆。谓前已得后不失故。三约圆修门。地地之中皆修十度。初心菩萨尚自圆修。岂况登地唯施无戒等耶。明知具足。今显地差故言各一</p>
<p>疏。八者约法有其三德者。若远公云。宗趣者何。若就经本义要唯有三。一所说教道之行。二所显证道。三所表地法。言所说者。一切地前因分之行随相造修。可以言说故曰所说。言所显者。一切地中果分行德舍修契实离相离言。但可寄彼因分修相。显标真德故说斯德以为所显。言所表者。向虽显德意不在事。为欲寄彼诸佛菩萨离相净证。表彰地法以为所表。良以地法众生自实。情倒谬解处而不觉。今欲即情拂妄显实令人趣入即妄辩真在理难彰。故寄净证以表法也。若就论说宗要有四。一是所释经本言教。二是所成教道之行。三是所显离言证道。四是所表地之法体。今疏就约经中加不住道成真德故略无地法。地法即是所证十如。及与果海之所摄故既不别释。经论不同故不存于论之四释</p>
<p>疏。九约寄乘者。谓初地明施。复显人王即是人乘。二地十善生天是欲天乘。三地八定是色无色天乘。故以初三为人天乘。四地初断俱生身见。观于道品同须陀洹。五地四谛理终寄阿罗汉。六地观缘寄于缘觉。七地一切菩提分法方便涉有故。寄三乘之中大乘菩萨。八地已上既是一乘故不云寄</p>
<p>疏。十撮要者。本分当明</p>
<p>疏。于此十中下第二以义收束不出圆融行布。如二中所证十如。若约十如各异即行布门。若约一如无二。如十如之德各互相收即圆融门。三中约十亲证浅深之异即行布门。若约证如之智。如既圆融智无异相。一证一切证即圆融义。四中若约所断十障即行布门。皆是所知一断一切断即圆融门。八中三德随地不同即行布门。以教同证并皆无住即是圆融。十中六决定不出证智等。例前可知故通二相。初一双非者。以离言故。若说圆融未免于言。言地地别宗者。如初地以施为宗。二地以戒为宗。余非不修不成宗故</p>
<p>疏。别论其趣不异总趣者。第三结成宗趣也。上十别宗初明相异分二不同。后圆融融之十皆具二。一一行布为宗。则圆融为趣。若具二为宗。则一一皆成佛为趣</p>
<p>疏。论其体下。第二示体性也。于中亦二。先别示十体。后以总收别。今初然解上十宗体可例知。但有开合取舍之异耳</p>
<p>疏。六取光明三昧即证入体者。上说如智合明但双举能所证法。今以人就法正明三昧。刚藏以如如智合如如理云正相应故</p>
<p>疏。收此十体下。第二以总收别者。言配属可知。十中初一即离言体。二三四六皆克实体。五七八九十皆总含体</p>
<p>疏。问何为地前下第三问答料拣。先问深浅。后答明欲唯显一乘。有标征释。释中有六。一示三一之相。二若俱下反举非理。三故于地前下顺答其难。四故虚空下引证。五故刚藏下结深。六以文成立四中。引四文证。一鸟迹即示说分齐中。二大海是地影像中。三即第一经云菩萨住于一地具摄一切诸地功德。四文文之内即说分中辩并如下说。五结深如下明</p>
<p>疏。又此一会下。六以文成立。于中二。初标。由无方便及进趣故。知摄前后。故为甚深。后所以下释。于中四。初正明。二若尔下解妨。三若别立下反举立过。四十地甚深下结酬</p>
<p>疏。第四释文下。然下用论小异于古。谓论先具牒经文。后以论释。远公先委释经后复释论。后人多取远公释论之文。不观前文释经之处。故多阙略。今皆对会二处释文为一异也。二昔人或释经竟后牒论释。或复牒论而后释论。今则经中易者则直用论为疏释之。或令义显加一两字。若经文难则先释经后引论释。若论难者先牒论文后方疏释。或先取论意以解经文。后引论证。为二异也。三晋经论经及今唐本三经。不同贤首释。晋远公释论后人但取以释今经。若不善会时有差失。今同则不明。异则通会。为三异也。四古德随难释论而不具用意。令经论相对而讲故。无论本释经不尽。后人则多牒论。又不委释论。语既难对。于论本讲之尤难。今则叹易皆牒。难者则释。设有不引彼论易了故。有论无论讲皆无滞。为四异也。已知文意次正释文</p>
<p>疏。文分二。先总科判。后随文释。前中若准远公。就经分判有其二义。一寄人显德。二就法分别。初中复二。一约化主。二约助化。此二各具体相用三。化主三者。佛成正觉显证法体。次七日思惟以彰德相。下论云。思惟因缘显不共法故。后金刚藏入三昧下彰其德用。二就金刚藏助化三者。初入三昧显证法体。诸佛同加显德胜相故。下诸佛相与赞叹。乃能入是大乘三昧。起分已下是其德用。释曰。此上各三深有所以。以非释法故略不明。今疏科文即是就法分别耳。疏文分二。先傍论依经科。后为四十八下。依论约义科。前中又二。先正科判。后明次第。前中复二。先前后襵叠科。从后襵之则有三重。若从前数应为四段。一此界说地。二结通十方。三菩萨证成。四偈颂总摄</p>
<p>疏。前中或总为一下。二增数展转科。欲明此十须知论中初地八分。谓一序分。二三昧分。三加分。四起分。五本分。六请分。七说分。八校量胜分。下文开合多涉此八</p>
<p>疏。言加分已去皆是流通者。以己之德流彼信地说为流通。若约显法益及末代则属教摄。信行菩萨次下当明</p>
<p>疏。或为四分者。具列应云。一序分。二法说显地分。三约喻显地分。四流通分。言教证准前者。若约教道即正宗开二。已如上列。若约证道即流通开出。应云一序分。二正宗分。三法说流通分。四喻说流通分。然下释文但就教道故。疏但云于正说中</p>
<p>疏。或为五分者。亦准约教道就序分二。一序分为远序。二三昧。加起此三为近序。后三同前四中</p>
<p>疏。或为六分者。即于前五分合初二序为一由致。闻法说显地以为三分。若立名者。一起化由致分。二略说赞胜分。三彰地超言分。四广明修相分。五寄喻显德分。六德成证实分。然其义意下文广明。今当略释。故于疏中皆有一句。如初分云为生物信者。佛法大海信为能入。初分显六成就明信可知。三昧分信其亲证。起分信其将说。第二分云起众乐欲者。示体举名。赞是三世诸佛同说故生乐欲。第三令生正解者。刚藏令知心地无我。令闻空中风画之相。示其深玄不许随识。令随智解诸佛加请。令开胜藏广智妙行。入住展转修习之相。复示分齐义。说二大同不同相超言绝虑故生正解。第四分令起行可知。第五分言显德者。说于四喻显教证德。宝珠大海显证深玄。十山四河彰教深广故名显德。第六分言德成证实感化斯现者。此段意笼下文结说证成地利益。故菩萨证成即是证实。现瑞证成即感化斯现余如下说</p>
<p>疏。或分为七者。于中二先正科合。论入中后二为说通十地故</p>
<p>疏。后问论云下。解妨难。先难。后答于中五。一反诘以成。谓十地皆说何以初地偏受说名。二故知下。正示通义。五尘皆色色独受名。初地在初论偏名说。三若以论云下。引例反成。论主既云初地所摄有其八分。前六既通七何不通。若前六不通应独为初地入定。不应通举十地名体。三家五请应唯请初。前六既通七通何爽。四是知八中下。结示正义。后一即校量胜分。五又下说下。重遮外难。恐有难云。下文论云已说请分自此已下正说初地。明知说局。从既有初地说分下。是疏通难以论例释初地有说地地有说。复应更有难云。若许说通则此一品唯有九分无四十八。亦应答云。随地别科有四十八。十地通说为九无失</p>
<p>疏。或开为八分者。谓说分分二。云七说分八地利益分</p>
<p>疏。或为九分者。即于前八说分中。开应云七法说分八喻说分九利益分。疏或为十分。初为十地即是论意。因便故来下是疏意。既加偈摄则现瑞证成。结通十方。皆属地利益摄</p>
<p>疏。此十次第有下。第二生起次第。先标三章。说即教道。证即证道。三即合二。后初之一义下。随章别释初教可知疏。请分拂相显寂者。刚藏三昧显证深寂。令亡情相知心无我悟于地智本寂默故。疏。寄修相以表德者。此言有二。一通。二别。别则七为修相。八为表德。通则可知</p>
<p>疏。或为四十八下。第二依论约义科。于中二。先正科。后问答。今初先且依论具列对疏可知。论曰。十地法门初地所摄八分。一序分。二三昧分。三加分。四起分。五本分。六请分。七说分。八校量胜分。二地即第四论。论云如是说证正位。依出世间道。因清净戒说第二菩萨离垢地。此清净戒有二种。一发起净。二自体净。三地即第五论。论云依第三明地差别有四。一起厌行分。二厌行分。三厌分。四厌果分。四地即第六论。论云第四焰慧地。依彼净三昧闻持如实智中显示此地差别有四分。一清净对治修行增长因分。二清净分。三对治修行增长分。四彼果分。五地即第七论。论云第五地中。分别有三。一胜慢对治。二不住道行胜。三彼果胜。六地即第八论。论云如五地中三分。差别一胜慢对治。二不住道行胜。三彼果胜。六地亦如是。应知转胜。十地即第九论。论云第七地中。有五种相差别一乐无作行对治。二彼障对治。三双行差别。四前上地胜差别。五彼果差别。八地即第十论。论云八地中有七种相差别。一总明方便集作地分。二得净忍分。三得胜行分。四净佛国土分。五得自在分。六大胜分。七释名分。九地即第十一论。论云九地中有四分差别。一法师方便成就。二智成就。三入行成就。四说成就。十地即第十二论。论云菩萨九地中。以作净佛国土及化众生。第十地中修行令智觉满足此是胜故。此地中有八分差别。一方便作满足地分。二得三昧分。三得受位分。四入大尽分。第五释名分。六神通力有上无上分。七地影像分。八地利益分。已列四十八分。今疏从类例不次。而引对论可知</p>
<p>疏。问初第八中前七下。第二问答料拣。于中有二问答。初问论科通局。后问初不说戒下。释通外难。前中先问后答。答中二。先诃问非以文难义故。后岂不下示正可知</p>
<p>疏。次正释文中言虽有四事下。疏文有三。初引论解局意。二而不言下出论局意。三若以下将论义通</p>
<p>疏。以是初时下。疏文有三。初略释胜义。二论经别行下会今无二七之言。三且依论下正征释初胜。前初有多云且依论。于中有四重征释。一明初七不说义为思惟故于中先依论释。后因者下。以疏释论。引法华中然彼以智慧为所说。此为能说。小异大意是同。故下论释众疑何因何缘。论云为因说者不能说耶。为缘听者不堪闻耶。即其义也</p>
<p>疏。论云本为下。第二征释思不说意可知</p>
<p>疏。论云何故显已法乐下。第三征释受乐之意。成上为利众生。非己自要受乐</p>
<p>疏。何故唯行因缘行下。第四征释唯因缘意。前段及此俱是论文。从谓穷智究竟下。疏释论于中二。先顺论文释其通相审法观察。又因缘下。明唯约所证果海得不共名。疏宫即下。疏释论文</p>
<p>疏。若以欲顶下二难成胜义。于中三。初取意征起。二引论正释。三谓机感下疏释论文。于中二释。一物机为感佛应为果。二又色界下。一向就机能感果报释。下引二经皆明他化能感胜果。若唯约下。反成后义。则前正说义。言失所表者。失地智无心等故。则前正说对下显胜。后将欲顶难对上显胜故。独第六得名处胜</p>
<p>疏。众胜五科中。初文分三。一拣大异小。二拣尊异卑。三拣新异旧。并可知</p>
<p>疏。二叹德略明中。言证佛所证即是如来者。此明是等觉菩萨故。即十定品意。举其十对。以是义故则名为佛。以是义故即名菩萨。恐繁不引</p>
<p>疏。七中若顺三乘者。今依瑜伽论释中明。已见上文。疏五标法主中文有三节。第一释菩萨说。从谓彼同类而能尔故。疏。释疏菩萨众多下。第二释金刚义。上句义生。次何故下皆是论文。后此释下疏释论。但释利义坚义文显。疏下释藏义下。第三释藏。然含摄名藏。前已总释。今将金刚问藏。从此问意下。疏释问意。次而论下生起后答。藏即名坚下。论文。谓如树下</p>
<p>疏。释言就能藏名藏者。金刚即藏。持业释也。从又如怀孕下。论文从此谓子孕下。疏释。所藏名藏。即有财释也。从论下广释合下。论文从此之一合下。疏释论。然能藏即地智。所藏即因果。俱有坚及生长故得通合。余可思准。第二三昧分。疏文有四。一释文。二会论。三出体。四入意。今初</p>
<p>疏。照二无我证如名慧者。照理即根本智。照事即后得智。此二通十地故。能破见惑。局初地证智。谓分别随眠。及无明言通于十地。地地断二愚。离所知故。亦以上二智别对二惑。慧破见惑。智断无明</p>
<p>疏。一拣异凡小者。地前为凡不破惑故。不证理故。不得称大。二乘为小。二乘见道现在前时。唯断烦恼。唯照生空故。二能断下。当相辩大</p>
<p>疏。论经下。第二会论。则光明即智者。光明乃从喻得名。全喻智慧即双含体用。言同唯识第九四定者。四定已见第六回向。出现更广。然论释云。一大乘光明定。谓此能发照了大乘理教行果智光明故。即知大乘之言通体用矣。即今大字</p>
<p>疏。然其体性下。出三昧体。三合为体非独定也</p>
<p>疏。所以入者下。第四入意。言二即以此义显非证不说者论文。唯有上语。此即取意为第二义耳。然非思量境。直就法体显其离言。非证不说约人就法。言余四如十住者。三示法体故。四观机审法故。五上受佛加故。六下为物轨故。其三昧是法体。即次下论文</p>
<p>疏。加分有六。初辩加所因可知</p>
<p>疏。二能加佛现等者。疏文有二。一略消经文。二上二三下。依论解释五段。释文于中分二。先合解。二三同显多故。后别释第四。前中四。一标举显多。二若尔何以下。释成多义先举论。谓无量下疏释。三若尔但趣举下。释成十字。四何要显此多下。释多所以</p>
<p>疏。何要同名加下。第二别释第四段。先问意云。若显多佛。何不说一切异名佛加。岂不更多。故论有二答。初意中二。先举论。然论文有三。初标本愿。二何故如来下。释愿所以。三本行菩萨时下。出愿相。从此中论意下</p>
<p>疏。释论于中。先顺文释。后以义释。前中二。先释论第三愿相后所以同者下。释论第二出愿所以。然上论文显示多佛故。此三昧是法体者。此言稍略。合云显示多佛同依此三昧法体故。此明佛得三昧同于菩萨故。疏云为显菩萨所得法体同于多佛。反释论文。从人异道同下。结成同意故。诸佛菩萨从地门显皆名金刚藏。从回向显皆名金刚幢等</p>
<p>疏。若以义取下。第二义释前明诸佛本愿。今显遮那本愿引下经证。即是次文双辩加定因缘中文。彼既主佛愿加则其愿相同多佛也。第二意可知。然结云前就法理者。证金刚智名皆同故。此就化仪者。谓化仪诱物故。言踊悦者。非金刚体有此悦也。约化仪中二义故悦。一约自行。诸佛证穷金刚之智名金刚藏。我入此定上造佛境是故悦也。二约利他。我入此定将演斯法恐物未知。今佛自说与己名同。众知金刚藏同佛所证。言必信受故踊悦也</p>
<p>疏。第三同赞得定</p>
<p>疏。第四双辩加定下。疏文有四。一略嘱经文。二料拣通局。三彰冥显加异。四定其因数。疏初之一事下。第二料拣通局。然其论文但有前二。无现威自智。论释已具。疏文今先连引论云。彼佛先作是愿。今复自加。后余佛加故。云卢舍那佛本愿力故加。疏离开。论以释二因。则以论文后余佛加为后加相。今主佛愿为后加因细寻可知</p>
<p>疏。若约得定下。第三彰冥显加异。所以辩此者。由古人以初伴加为显加相。后之三因唯是加因。则因与加别为因义成。今既后三皆通定因。今已得定。那言非正加相。加相在后故有此义明加有二。一则冥加。在于定前加令得定。二则显加。要得定后方堪受加故</p>
<p>疏。是则定因下。第四定其因数。伴佛之加唯是定因故。加因阙一足前得定还成四因。故上云赞其得定显有加因。于中三。初正明。二所以第三会下。引例成立。三故不可下。结弹古人。初文可知。二中凡言又亦皆是重义。上已有一下方言又。若初伴佛是其加相。主佛本愿初是加因。何得言又亦字同此。明知伴加已是定因。下三亦是定因故云又耳</p>
<p>疏。故不可下。第三结弹古人。先直非。后若此已下。出其所以。成后复重疏。余如第三会辩者。彼处广显差当故略叙少分。一者十住中古人以初一为定因。后三转为加因。亦非是定因。二者前自问云。加之与定何先何后。若先定后加则不应言汝能入是三昧。此是诸佛共加于汝。若先加后定则不应在三昧分。后又散心不能受加。古人通云加定一时故</p>
<p>疏。前难云为因不成不同俱有因义。加定可分故。示正义云。加有二种。谓冥加在前显居定后等。故云余如彼疏</p>
<p>疏。第五明加所为等者。然论有二问云何故加。复云何加。以复云何加。是征加相。下文重征故。此不释。疏。义虽兼通者。以自利中有善能说法。利他中有习无漏法。则是互有。今通云从多。多有二义。一句多。二如善说法。亦通二利。今取自利之能故。故分二利。略有四门。一就行体。六度等行以为自利。四摄等行以为利他。二就行益。六度四等成之在己皆名自利。劝人修起尽名利他。三约修。说自他二利。自分所成可用化人皆名利他。胜进分中一切行德修之未熟未任化他。唯可自习名为自利。如下第九地法师方便中说。四就义门以分自他。诸行皆同一体互相助成。自利门说皆成自利利他门说。无不利他。今就第四故云兼通从多说耳。文有二十句。分二。初十依自利。后十依利他。前中二。初直释经文。二通会本末。前中又二。初释总。二释别。总中二。初会二经同异可知。二正释经文。二初总标三义可知。二别释三义。分三。初所被机中。言被何等机者征也。二释经一切菩萨。先举论可知。从此通二类下</p>
<p>疏。释然其分位。略有二种。一信二证。趣证方便决定名信。正得云证。若大位以分地前名信。地上名证。故下论云。已入初地非信地摄。即疏初意。若通相说地前地上。皆有未得名信。已得名证。今此菩萨为信非证。即疏后意。于后意中。疏文有二。先标举立理可知。后以摄论中下。引证于中二。先引摄论。意言之义。已见上文。即是意识依名言分别故。是地地加行非正证也。通四位者。五位之中唯除究竟耳。后下释所入下。引当论证</p>
<p>疏。二叹能被法中二。初征可知。二释中。三谓标释结初标可知。释中此明十地法体等者。是疏释论。然道有二义。一即证道当相名道。二道即因义。即疏中意</p>
<p>疏。既是佛因下</p>
<p>疏。释经文。佛法有二义故。一是佛因法。二是佛所证法。同证如故。从心言路绝释不思议。谓言语道断心行处灭故。前文已具。然远公云。叹胜之辞也。据法望情名不思议。以其法外本无情故。其义云何。情相之兴原由妄想。妄想故便有相生。以依相故复起心想。随名取实即是觉观。依此觉观便起言说。既言说已复起心想。取所说法此即言语以之为道。心以为行。于是心想炽然不息。今契法实灭除妄想。相即不生相不生故。立名心灭。名心灭故名即不生。名不生故觉观不起。觉观不起故言说随亡。言说亡故不复依言取于所说不取说故。言语道断心行处灭。心行灭故名不思议。以法出情心言不及。故不思议。今就情望法故不可思议。释曰。言虽繁重亦有理在</p>
<p>疏。二说能证下。即释经光明字。先举论可知。从此谓下。疏释论。于中二。初正释可知。后地法虽多下结成。于中又二。先结成论意。谓地法无量门不出能所二智。故将此二以释光明为至当也</p>
<p>疏。见智虽广下。结成于疏。谓见智二字虽有多释此释正顺论意故云正宜。解深密下证成。此释要当缘总法者。万法虽异一智以贯故云总法。随事相差名为别法。故与疏释义理合也。言见智虽广者。略示一二。般若论见即是智。拣于比智故云见也。拣于眼见故云智也。又远公云。俱是一智随义立名见智。是解得证。是行解有始终。见始智终。推求名见。决断称智。行有始终。得始证终。法显在心名之为得。心冥合如说以为证。上之二解虽各有理不如前解。契合论文故云正宜。以其二义遍摄诸法故。三结可知</p>
<p>疏。三中说此何益下。即释令入智地之经。于中三。初征起总标。二引论释。中二。初解令入。又二先引论证。后此中信乐下。疏释论。若准远公云信乐得证皆是入义。信乐入始。得证入终。于证决定名信。信增名乐。得证如前。此亦有理。疏意可知。二入何法下。解所入。三上说能所下。结归总意可知</p>
<p>疏。此九种入下。是疏解释。先科为四。愿乐即是地前</p>
<p>疏。近地方便下。通妨。谓别九入依总开出以总詺别。皆带入言。即入约证地前未证何得属入。究竟非因岂为地智。故云近地方便等通前愿乐。后胜进下。通后究竟</p>
<p>疏。言九入者下。别释九入全是论文。若有疏释自当指出。初一全是论文。二思义入者。然思慧二句后句思成。此句正思。思必依义云思义入。从方便者下。是疏释论。会就经文。疏。彼彼即是下。疏释。疏修通二利下通妨。谓既言前十自利。那明善说通意可知</p>
<p>疏。五证入者。从言平等下。即疏释论。此入是道正证真如。故唯识论通达位颂云。若时于所缘智都无所得。尔时住唯识离二取相故。释论曰。若时菩萨于所缘境无分别智都无所得者。不取种种戏论相。故尔时乃名实住唯识真胜义性即证真如智。与真如平等平等俱离能取所取相故。能取所取俱是分别。有所得心戏论相故。解曰。此即总释偈意。言俱离能取所取相者。谓能证智及所证如。俱无二取。又上言不取者。离于能取。种种相者。离于所取。余可思准。一次论云。有义此智二分俱无所取能取相故。二有义此智相见俱有。带彼相起名缘彼故。若无彼相名缘彼者。应色等智名声等智。若无见分应不能缘。宁可说为缘真如智。勿真如性亦是能缘故。应许此定有见分释曰。即破前师之义。先破无相。谓如智之上无真如之相而能缘。如色等智上无声等相应缘声等。后破无见中。言勿真如性亦是能缘者。同无见分而能缘故。三次彼论云。有义此智见有相无。说无相取不取相故。虽有见分而无分别。说非无取。非取全无。释曰。说无相取下。即瑜伽七十三文。既无相分何名缘彼。彼论次答云。虽无相分而可说此带如相起。不离如故。如自证分缘见分时。不变而缘。此亦应尔。变而缘者。便非亲证。如后得智应有分别。故应许此见有相无。释曰。谓此缘真如智。挟带真如之体相起。故名所缘。非带相分影像而起。名缘于如不离如故。释曰。上之三师。彼论以后义为正。依今经宗应双取前二。有即俱有能所宛然。无即俱无能所斯寂。此二无碍方名证如。然今疏文先释平等。从二我下。释善清净。释平等中。但观上来所引唯识居然易了。若细委配。言平等者。即无分别智。将论就经。论中平等即是经中无分别义。从无分别智正证真如下。释无分别称平等所以。即唯识中平等平等。疏二我分别随眠不生名善清净者。释论善清净言。论意正明见道时中清净。今疏先释清净。后重解见道得名。言二我者。即人我法我。二我为本而起二障。今言二我。意取二障耳。故唯识云。烦恼障者。谓执遍计所执实我萨迦耶见而为上首。一百二十八根本烦恼。及彼等流诸烦恼随烦恼。此皆扰乱有情身心。能障涅槃名烦恼障。释曰。欲界四谛各有十惑为四十。上二界各除嗔有七十二。为百一十二。并是见道根本之惑。然疑及三见唯是见断。修道之中欲界唯六。上二界除嗔各五为十。故修有十六。见修合辩有一百二十八。论曰。所知障者。谓执遍计所执实法萨迦耶见而为上首。见疑无明爱恚慢等。覆所知境无颠倒性。能障菩提名所知障。释曰。见疑已下。辩出头数与烦恼障同。烦恼障粗有多品类。二乘所断唯是不善有覆性故以数未显。今所知障细无品类。唯菩萨断。亦是异熟无记所摄故不显数。又显法执无明唯一住地烦恼。即是四住地摄故不显数。言慢等者。亦等随惑。言所知境者。有为无为。言无颠倒性者。谓真如理。由处此境令智不生。前则烦恼即障。今所知之障。然二障别义本在我法两字。故二我言即二障。言分别随眠者。分别拣于俱生。谓依邪师邪教邪思惟生。言随眠拣于现行。即是种子由上二不生故名清净。故唯识云。如是二障分别起者。见所断摄。任运起者。修所断摄。二乘但能断烦恼障。菩萨俱断永断二种。唯是圣道能伏二现行。通有漏道。释曰。今是大乘复是断道。异于地前伏及与二乘名善清净。疏。最初照理立见道名者。此释上论见道时中。故唯识云。加行无间此智生时。体会真如名通达位。初照理故亦名见道。释曰。此是彼论释位名也。此智者即无分别智。体者通也。会者达也。照理名见。见即是道。而言初者。此应有难。若照理名见。二地已上岂不照理。故今释云。此最初故以此受名。余随别义。此言时中即真见道中故。唯识云。真见道者。谓即所说无分别智实证二空所显真理。实断分别二障随眠。释曰。既真见实断明是真见道中。二见道义次下当说</p>
<p>疏。六不放逸入等者。初举论说世法不染</p>
<p>疏。会经文言修道者。唯识颂曰。无得不思议是出世间智舍二粗重故便证得转依。释论曰。菩萨从前见道起已。为断余障证得转依。复数修习无分别智离能所取故。说无得及不思议。或离戏论说为无得。妙用难测名不思议。释曰。此释偈初句言余障者。即俱生二障。故今论云一切烦恼障。以所知障亦以烦恼为能障故。任运而起不由分别故名俱生。此上辩立修意断俱生惑故。从复数修下。出所修法体。离能所取下。辩修之德。即释论偈无得不思议言。论有二释。初远离所取名为无得。远离能取名不思议。上唯就体释。下约体用对明。疏。故世法不染者。以经帖论。既离烦恼即世法不染。即唯识论是出世间智也。释论云。分别是世间。无分别智断世间故名出世间。二取随眠是世间本。唯此能断独得出名。或出世名依二义立。谓体无漏及证真如。此智具斯二种义故独名出世。余智不然。即十地中无分别智。释曰。言余智者后得智也</p>
<p>疏。七地地转入中此明修道下。故疏释论文先释地地转入以地非一故。言离障者。即是十障。如本分明。言证理者。即证十真如。如第八回向下说分中随地别说。从于地地中下。释净善根义。于中二。前明正地善根净。后论复有下。明加行善根净。亦即唯识第三句意。论云。数修此故舍二粗重二障种子。立粗重名性无堪任。违细轻故令彼永灭。故说为舍此即总意疏。于地地中双断二愚者。谓开上十障。一各成二故有二十愚。若兼等觉有二十二愚。今约十地故说二十。下说分中亦皆别说今当略示。初地断二愚者。一执着我法愚是惑。二恶趣杂染愚是业。二地二者。一微细误犯愚。二种种恶起愚。三地二者。一欲贪愚。二圆满闻持陀罗尼愚。四地二者。一等至爱愚。二法爱愚。五地二者。一纯作意背生死愚。二纯作意向涅槃愚。六地二者。一现观察行流转愚。二相多现行愚。七地二者。一细相现行愚。二纯作意求无相愚。八地二者。一于无相作加行愚。二于相自在愚。九地二者。一于无量所说法无量名句字后后慧辩陀罗尼自在愚。二辩才自在愚。十地二者。一大神通愚。二悟入微细秘密愚。至说分中地地之初各辩其相。然唯识此后更有二愚。障于佛地位。谓一于一切所知境极微细着愚。即是此中第二智障二极微细碍愚。即是此中一切任运烦恼障种</p>
<p>疏。即大尽分下。疏释论。入如来十种秘密者。经云。又入如来秘密处。所谓身秘密。语秘密。心秘密。时非时秘密。授菩萨记秘密。摄众生秘密。种种乘秘密。一切众生根行秘密。业所作秘密。得菩萨记秘密。如是等皆如实知。疏。故叹净名云下引证。即问疾品文殊叹也。经云。尔时佛告文殊师利。汝行诣维摩诘问疾。文殊师利白佛言。世尊。彼上人者。难为詶对。深达实相善说法要。辩才无滞智慧无碍。一切菩萨法式悉知。诸佛秘藏无不得入。降伏众魔游戏神通。其慧方便皆已得度。今取一句。疏自下通会本末中。二初会末归本可知</p>
<p>疏。后明本末无碍等。以六相圆融者。然远公四门解释。一立意。为破定执。二立依。依初地行例释。三泛就诸法以释。四释文。三中如一色中同时具足有苦无常等诸法义集为一色为总相。无常色等为别相。无常等上皆有色言是同相。无常非苦等是异相。成坏二门约体同异成前二门。以彼异相苦无常等体不相杂。是故随彼差别多色得摄为一故。取摄为成以彼异相苦无常等义不同故。一色随之分成多色。故名为坏非实成坏。如色既尔。即色无常为总亦然。谓色无常苦无常空无常等别余四例知。余同相亦然。色体既尔一切法亦然。今疏文中牒论便释无别释文。又以易故无别立依。但有二门兼取贤首义理分齐中意故。今疏中总有七门。一总彰大意。二标举显通。三彰其立意。四列名略释。五总以喻明。六举例遍释。七指广在余。今初谓欲六相圆融令本末无碍故。从本起末即前直释经文。中依根本入开为九入。根本无别于中说九故。云无别之别。言次摄末归本者。即向会末归本门九入为别。会归根本。言非根本入有此差别者。别而无别</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>