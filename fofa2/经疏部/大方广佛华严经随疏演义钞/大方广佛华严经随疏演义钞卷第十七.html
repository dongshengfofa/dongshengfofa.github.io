<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第十七</p>
<p>　　　　唐清凉山大华严寺沙门澄观述</p>
<p>序曰。大方广下。第四别叹此典旨趣玄微。于中二。先总叹。后别叹。今初。先二句标其深广。后视之者下。成上二句。既为秘藏故视之不见。称为性海。安测边涯。挹者。珠丛云。以器斟酌于水也。故文选头陀寺碑云。盖闻挹朝夕之池者。无以测其浅深。仰苍苍之色者。难以知其远近。故今测量者。以管窥天用蠡酌海也。序曰。有学无学志绝窥觎下。第二别叹。于中三。初约人叹。二约法叹。三约处叹。初中二。先对劣显胜。后当体显胜。前中初句通三乘。后句别说。然二乘在座如聋如盲。三乘菩萨积行多劫。不能测故。窥者。左传云。谓举足而视觎者。珠丛云。谓有所冀望。后最胜种智下。当体显胜。上句约果满。以满二严成种智也。下句云普贤文殊等者。纳因圆。普贤之行文殊之愿。二皆圆也。亦得行愿通上二圣。序曰。一句之内下。第二约法叹。于中上句约能诠深广故。一句之义竭海墨而不尽。后一豪之中下约所诠。事事无碍故。一豪之中置刹土而非隘。序曰。摩竭提国下。三约处叹。举摩竭者。九会本故。不起觉场而周遍故。举普光者。近菩提场。又说信门该于果海。故云爰敷寂灭之理。序曰。缅惟奥义下。第五传译古今感庆逢遇。于中二。先明前译多阙。后明今译多具。今初。缅者远也。惟者思也。六代。即晋宋齐梁陈隋也。言惟启半珠未窥全宝者。即涅槃圣行品。雪山童子闻化罗刹。云诸行无常是生灭法。惊而愿视。唯见罗刹。问罗刹云。大士。汝于何处得是过去离怖畏者。所说半偈。大士。汝于何处而得如是半如意珠。释曰。欠下半偈义未全故。若得闻下生灭灭已寂灭为乐。即全宝也。今明先译既多阙略。为半宝也。序曰。朕闻其梵本下。第二明今译多具。即全宝也。文中有六。一邀迎。二正译。三感征。四事毕。五赞益。六庆遇。今初。事如玄谈。序曰。粤以证圣元年下。第二证译也。月旅姑洗者。正当三月。言亲受笔削者。则天躬自刊削。言笔削者。汉书卫青传云。削则削。笔则笔。削谓删去。笔谓增益。有云理书勘受削而注之。良以古人书竹木简。以刀削故序曰。遂得甘露流津下。三感征也。十四日是辛酉。庚申即十三日。壬戍即十五日。前后一日各有感征。谓则天于十三日夜梦。见遍天之内皆降甘露。十四日覃开译经。十五日天降甘雨。覃者。尔雅云。及延也。郭璞注云。谓蔓延相被及也。式开下成上征祥。此二句亦可通上二瑞。皆一味之泽。亦可式开实相成上甘露。不死之药况实相之常住故。一味之泽成上膏雨。一云一雨无异味故。式者用也。序曰。以圣历二年下。第四事毕己亥取于乙未丙申丁酉戊戌己亥首。涉五年缮写方毕。缮者。说文云补也。珠丛云。治故造新。皆谓之缮。序曰。添性海之波澜下。第五赞益。于中二。先明益教理。大波曰澜。玄言曰。廓者张小使大。郑玄注。礼云。疆者界也。说文云。域者封也。谓玄言既加。添足性海。开廓法界矣。后大乘顿教下。二辩益物机。序曰。岂谓后五百岁下。第六庆遇也。于中先庆遇。后发愿。今初。前句约恶时得闻。是一幸也。后一句约恶处得闻。此二幸也。初言后五百者。如来灭后有五五百年。第一五百年解脱坚固等。今当第四五百年。故云后也。在三五之后故。故金刚经中。于后五百岁信受者难得。言俄启珠函之秘者。即智论第六十四云。般若是如意珠。舍利如函箧。舍利之中虽无般若。而为般若所熏故。得一兴供养千反生天。今用此事。则如来如函。华严经是如意珠也。序曰。所冀阐扬沙界下。二发愿。于中二。先雨句横遍沙界。粗相遍也。尘区者。明微细遍。遍微尘中之区域故。后并两曜而长悬下。二句明竖穷长悬永布故。两曜即日月。喻如来根本后得智也。序曰。一窥宝偈下。第六总彰序意。赞理自谦。于中三。先两句正制序由。以披寻玩味庆喜深故。毛诗注云。复谓反复。珠丛云。复谓重审察。即是南容三复白圭。疏中已引二虽则无说无示下。赞理离言要假言显。无说无示。则净名目连章之文。不二之门。即净名不二法门品。亦如疏说。因言而显言者。若无文殊赞默之言。安知无言之为妙。故寂灭之相假以言诠。言大千之义者。即出现品。尘含经卷喻。疏中已引。故大千经卷潜尘无益。聪慧者开便能益物。今假言显义。当开尘示于经卷有成益也。三辄申下。谦己结成。上己略释序竟。其中有与理相应者。随时取舍耳</p>
<p>疏。第十别释文义者。疏文分二。先总科。后释经。前中三。谓标彰。列名。解释</p>
<p>疏。初本部三分者下。解释十重三。初分中分二。先明序正。后流通。有无下。别释流通。于中三。一序昔说。二序昔义。三申今解</p>
<p>疏。此上七解下。二会昔义也。复会前七师融成四句。一即第七师。三即前六师。二四义加。二唯正宗者。意取悟入显理。为正宗故。故河西道郎云。若因初分以得悟。则初分为正。若因后分以得悟。则后分非傍即斯义也</p>
<p>疏。今依具三下。第三申今正解。谓上显义理包含。纵成四句。依文释义三分可依。若无流通。序正安立。若唯有正起尽不明。若约无言如何解释。就疏文四。一立取源由。二所以三者下。辩三之相。三非唯一部下。例成前义。谓会品之文尚须三分。何况一部不立三耶。四虽六解皆通下。辩定流通。于中三。先取正义。次辩前顺违。后结正释</p>
<p>疏。初之一解下。二辩前顺违。出前不取五释所以</p>
<p>疏。令正宗中阙证入者。此即光统以法界品为流通。法界是证入因果众海大问。新众远集。佛自入定。众海顿证。判为流通。已抑经文。况正宗中但有信解行三而无证入</p>
<p>疏。第三但属善财一相者。此即裕公以法界后偈为流通。但是善财五相之中。显因广大相之一半。故非一部流通</p>
<p>疏。后二偈下。但言有云。即刊定记主意用此义。言但结偈中佛德者。以普贤向赞如来。言不能尽。故总结云。刹尘心念可数知。大海中水可饮尽。虚空可量风可系。无能尽说佛功德。若将此结叹佛德。判为流通。则一部之中无菩萨德</p>
<p>疏。十行等末类有此偈者。上以义破。此以文破。彼非经终而有此偈。故今此偈。非是一部用为流通。但当会当品流通意耳。言十行末偈者。偈云。菩萨功德无有边。一切修行皆具足。假使无量无边佛。于无量劫说不尽。何况世间天及人。一切声闻及缘觉。能于无量无边劫。赞叹称扬得究竟。释曰。法界偈末。结佛德无尽。此结十行菩萨之德不可尽耳。而言十行等者。等取十向十地。十向末云。一切众生由可数。三世心量亦可知。如是普贤诸佛子。功德边际无能测。一毛度空可得边。众刹为尘可知数。如是大仙诸佛子。所住行愿无能量。此结回向行愿无尽。十地末云。十方国土碎为尘。可于一念知其数。豪末度空可知量。亿劫说此不可尽。而言此者。明此上十地德无尽耳。是知位位品品德德之末。皆结无尽。故非一部之流通也</p>
<p>疏。经来未尽未必在后者。破第五师言未必者。容许后有但不必定耳。如毗卢遮那品末。或随好品末等。既不必有。故难取定</p>
<p>疏。眷属流通但约义故者。即第六师以约义理。于一佛乘分别说三。根本法轮摄彼眷属故云摄群经为眷属。何必将彼为此流通。此中有序不用彼序。何独用彼为此流通</p>
<p>疏。故依远公。三结归正义</p>
<p>疏。古云此九会中大位问答总有五番者。疏意存四故举古释。以第五无大位问答故。于中二。先叙昔。后古德以善财下。密示今意。意有其二。故但为四。一五无大位问故。二第五属流通故。故云今既判入流通。则前唯四。第四应名依人证入成德分</p>
<p>疏。兼取流通以为五分者。顺于古义。第一分中既摄一部序分。不于正宗之内分为五分。故取流通为第五分。理亦无违。但无大位之问。故疏合为四耳</p>
<p>疏。三以文从义科谓据现文但有其四。四位大问故。就第二分中。有差别平等二义。故分为五周因果</p>
<p>疏。初五位明因。后八相明果者。且依一相。以八相是应现故。故属果摄。若克实而言。成如来力下四门。方是其果。前一百九十六门。皆属因摄。若以八相为果。果有一十九门。余皆属因。言名出世因果者。品名离世间故。言亦名成行因果者。废于位名意在行故</p>
<p>疏。四前后襵叠科者。虽有十重总为二分。从后倒襵节节。除后就前分二故</p>
<p>疏。初位前十信行者。以四十二位明义。十信未成位。但为住因。故仁王詺十住为十信。故取能成信詺所成住故</p>
<p>疏。五前后钩锁科者。即是新意。文中二。初总标。二正释</p>
<p>疏。一第一会为依报因果下。第二正释也。然文有十节。谓一经初五品。二毗卢遮那品。三名号下三品。四问明至住处。有二十三品为一节。五不思议至随好三品为一节。六普贤行品为一节。七如来出现品为一节。八离世间品为一节。九入法界品为一节。初后不重用。但合有八重因果。以第九离世间及第十法界。各自为一重因果。故得为十</p>
<p>疏。五取不思议品下。此一因果。疏文有四。初正明。二解妨。三引证。四结成。初文可知</p>
<p>疏。以不思议等与前为果下。二解妨。谓有问言。差别圆融二义非一。如何前差别果。得为圆融果耶。故通意云。虽不思议等经文是一。所望异故。果别于因。成差别因果。果自圆融。得成圆融之果。言圆融者。以一一德周法界故。三十六门。门门之中。含十句故。所说之相难测量故。品名标为不思议故</p>
<p>疏。然有六义下。三引证。证成不思议等三品。为普贤行之果。普贤行品。是不思议等因</p>
<p>疏。一因果相属科中多先果后因者。五周因果。所信证入二果居先。差别因前。亦先有果。故云多先果也。今亦先果后因。为例同也。而言因果相属科者。即前第三以文从义科也。谓从因果相属之义。科成五故</p>
<p>疏。二四十八后未有证成等者。若不思议至随好。唯属差别果。因果既终。合有现瑞证成。今却无证。普贤行品既唯属出现之因。既未说果。何得有证。明知普贤行竟有证结属前来不思议等故</p>
<p>疏。三普贤品初无别发起者。若不属前此品之初。应合别有发起。既无发起明是属前</p>
<p>疏。四以义等者。果德难思。不可但为差别果故</p>
<p>疏。五前虽有问等者。即第二会初之问。而复问者。欲显不思议下难思。是圆融因果之初故</p>
<p>疏。六第二会初已有三业等者。前若无果。要用不思议等为差别果。前既已有此不思议等全属于后。前段差别因果亦足</p>
<p>疏。由斯六义下第四结也。三通释中</p>
<p>疏。成佛涅槃亦因现故者。此遮外难。恐有难云。离世间品自有因果。那得总为出现家因。故为此通</p>
<p>疏。由离世间下释为出现因义</p>
<p>疏。八离世间等者。当会自成因果。九全合两会为一因果。十以入法界当会自成因果。然第八会虽不钩前。前出现品已曾钩此第十因果不钩第八会。第八会已曾钩第九。故并得名钩锁因果</p>
<p>疏。其善财已下等者。善财历事为因。普贤说佛德为果故</p>
<p>疏。六随品长分科者。不约会分总为直科。三十九品以为十分耳</p>
<p>疏。二现相品下。明佛果无涯大用分者。现相品大用在义可知。普贤三昧言大用者。同加普贤不来而至。一多延促皆无碍故。毛光赞德无不周故。成就华藏。皆说如来遍净法界遍应刹海。令依正相入尘含法界。皆无涯大用也</p>
<p>疏。十善财下善友教证分者。若据标云随其本会科。会各一分。只成九分。欲显圆十故开后一。据实合有十会表圆。或经来未尽。且案文释耳</p>
<p>疏。若开诸龙及三乘会等者。前为百二十分。则诸龙三乘。皆属善财会。以初至福城本为善财故。故不别开诸乘等会。今约虽至福城。城中善财等二千四众尚未出城。先说普照法界修多罗。利益诸龙及三乘人故别乘之。余可知</p>
<p>疏。上来十例各显一理。然亦无尽者。第二正释经文。于中三。初总结前义二依三分。三依四分消经</p>
<p>疏。若依常用下。二依三分略科。于中二。先总科三分。后序中就文分二下。别释二序。于中三。初总科。二结通者。文在第五卷末。彼文有三。初结此界。次结华藏内。后结华藏外。次然此二序下。总指在余。三初证信者。下文分为三。初立序原由。二立序所以。三略释序文。今初。文略言阿难请问等者。智论第二云。佛涅槃时。于拘尸那国娑罗双树间。北首而卧一心欲入涅槃。阿难亲属爱心。未除未离欲心。心没忧海不能自出。尔时长老阿泥楼豆语阿难言。汝是守佛法藏人。不应如凡夫自没忧海。一切有为法是无常相。汝莫忧愁。又佛首付汝法。汝今愁闷失所付事。汝当问佛。佛涅槃后。我等云何行道。一谁当作师。二恶性车匿云何共住。三佛经初首作何等语。四如是种种未来要事应当问佛。阿难闻是事已。心闷小醒得念道力助。于佛末后所卧床边。以是事问佛。佛告阿难。若今现在若我过去。复自依止念处。莫依止余。乃至广说身受心法。以除世间贪爱。又云。从今日后解脱戒律经。是汝大师。如解脱戒经说。身口意业应如是行。又车匿比丘如梵天法治。若心软后应教迦旃延经。即可得道。复次是我三阿僧祇劫所集法宝藏。是藏初首。应作如是说言。如是我闻。一时佛在某方某国土。某处树林中。是我法门初首。应作如是说。何以故。三世诸佛法经首皆称是语。今我经初。亦应称此如是我闻一时佛在等语。故云如智度论</p>
<p>疏。及大悲经说者。案大悲经第五云。佛告阿难。我今以是正法宝藏付嘱于汝。勿令毁灭。阿难白佛言。我今云何修行法眼。乃至复云云何结集法眼。佛告阿难。我灭度后。有诸大德比丘僧众。集法毗尼时。彼诸大德摩诃迦叶最为上首。阿难。彼诸大德诸比丘众。应如是问。世尊何处说大阿波陀那。何处说摩诃尼陀那。乃至云何处说声闻藏缘觉藏菩萨藏。阿难。时诸比丘如是问已。汝应答言。如是我闻。一时佛在摩伽陀国菩提树下。初成正觉。如是我闻。一时佛在伽耶城。如是乃至云。如是我闻。一时佛在拘尸那城力士生地。阿利罗跋提河边。娑罗双树间。乃至云佛说经已。一切大众皆大欢喜顶戴奉行。阿难。汝应如是结集法眼。余可例知。上皆原由。即出其原本事由</p>
<p>疏。若核其所以意有六焉者。第二立序所以也</p>
<p>疏。今废我从闻下。上智论文。此下生公意成上论义</p>
<p>疏。若准佛地论下。第三略释序文。于中二。先引二论开合不同。后然信闻二事下。料拣通局。谓如是我闻。唯经初有而义通九会。为如是法义我皆得闻。时主俱通者。会会之初。皆云尔时世尊等。处众俱局者。摩竭非忉利天等处局。十佛刹菩萨列名异故。新旧菩萨亦不同故</p>
<p>疏。随相则尔等者。一会即一切会。何有众等而不通耶</p>
<p>疏。上来略依三分。下第三用四分科以释文。疏文有二。先总明。后就第一下别释于中二。第一序昔</p>
<p>疏。若以义从文且分为三下。第二辩今。已闻中</p>
<p>疏。如是一部经义等者。疏文有二。先序昔解。二明去取。前中又二。先合释信闻。后离释信闻。前中二。先总明。后如是等言依四义转下。别释其相。一言依譬喻者。如有说言。富贵如毗沙门。如是所传所闻之法。如佛所说。此则以佛所说如毗沙门。我今所传如富贵人。则以佛说为喻也。亦有说言。如是文句如我昔闻。此则以昔闻喻今闻也。故云譬喻。故有释如是云。两法相似谓之如。一法无非谓之是。相似即譬喻耳</p>
<p>疏。二依教诲者。谓如是当听我昔所闻。此即传法者之教诲也。亦有云即佛教诲。谓如是是我佛说。应当谛听。如有人言汝当如是读诵经论</p>
<p>疏。三依问答者。谓众问言。汝当所说昔定闻耶。故此答言。如是我闻</p>
<p>疏。四依许可者。谓结集时诸菩萨众咸共请言。如汝所闻当如是说。传法菩萨便许可言。如是当说。如我所闻如是说言。我当为汝。如是而思。如是而作。如是而说等。又许可者或信可言是事如是。谓如是法。我昔所闻。此事如是。齐此当说。定无有异。由四义故。经初皆置如是我闻。然上总意遍此四义。非别义也</p>
<p>疏。余更有释意不殊前者。刊定记。别开有九意。一以总释为一义。次用上四别。如次成五义。六以许可中第二释云又许可者或信可言为第六意。此是大乘法师。重释第四许可。非别义也。设有异释大同许可。又引功德施论。为第七释云。如是我闻者。显示此经是佛世尊现觉而演非自所作。此亦同佛地总意耳。八引长耳三藏依三宝释。若大乘法师用之乃是离释如是。下文当引。九引梁朝云法师。云如是我闻者。将传所闻之法。先当标举一部。谓如是经教。我于佛所闻者。此亦全同佛地总意。故云更有异释。意不殊前</p>
<p>疏。若离释者下。第二离释信闻。于中有二。先依智论合如是二字通释。是信顺之辞。然论具云。佛法大海信为能入。智为能度。如是者即是净信也。若人心中有清净信。是人能入佛法。若无净信。当知是人不入佛法。不信者言是事不如是。是不信相。信者言是事如是。是信相</p>
<p>疏。故肇公云者。此下肇公释。但是用智论意。非是别理。是以疏言故肇公云也。复有人于肇上加云。信为入法之初基。智为究竟之玄术。信则所言之理顺。顺则师资之道成。由信故所说之法皆可顺从。由顺从故说听二途师资建立。此亦后人傍于智论肇公。复后加言。则虽多亦非异理故</p>
<p>疏。收其异义。立为别释。意同言异并略不存。后人不知重重因循。皆列为异解</p>
<p>疏。有云圣人说法下。此下自狭之宽以释。此第一最局唯取如故。即刘虬洼无量义经释</p>
<p>疏。若云如斯之言。此下即梁武帝释。此约能诠而通诠事理</p>
<p>疏。有云如者当理之言者。通能所诠含于事理。理者道理非唯真如。即生公释法华经</p>
<p>疏。此明说事如事下。此即于生公解释中。傍出远公约法以释。意明生公即远公意。然彼具云。一约法解。阿难道彼如来所说。如于诸法故名为如。说理如理说事如事。说因如因说果如果。如法之言是当道理。故曰如是。良以乖法名为非故。如法之言得称为是。其言虽多但是道理之言耳。故不异生公</p>
<p>疏。融云如是者。感应之端也。谓以如字为佛应。是字为机感故渐宽前。从经以感应下。通妨难。恐有难云如即是应。是即为感。何不名为感应我闻。故为此通。有引此为注法华释者。注是刘公用融公义耳</p>
<p>疏。上来诸释下。第二申今去取。于中二。先且总许。后正申去取。前中言更有诸释。言异意同者。谓长耳三藏。就三宝释云。一就佛。三世诸佛共说不异。故名为如。以同说故称之为是。此大同梁帝。二约法。云诸法实相今古不异。故名为如。如来为说故称为是。此同刘公。圣人说法但为显如。三约僧。释云以阿难闻望佛所教所传不异。故名为如。永离过非故名为是。此同佛地总意。故云言异意同。又宝公约离五谤释云。第一句如是。此经离执有增益谤。故云如是。第二句如是。此经离第二执无损减谤。第三句如是。此经离第三执亦有亦无相违谤。第四句如是。此经离第四执非有非无愚痴谤。第五句如是。此经离第五执非非有非非无戏论谤。此上五谤。当理之言即皆摄尽。又真谛三藏约二谛释。既离有无。则离俱及俱非等。故亦不异前释。故云言异意同。略序数条更有多释。亦言有异意则大同。恐繁不序</p>
<p>疏。若依生物之信下。第二正申去取。于中文二。先总取三义。后以宗拣定。中文并可知。言敌对外道阿优者。百论云。外道立阿优为吉。智论云。梵王昔有七十二字。以训于世教化众生。后时众生福德转薄。梵王因兹吞啖却七十字。在口两角。各留一字。是其阿优。亦云阿呕。梵语轻重耳。余可知</p>
<p>疏。若华严宗下。第二以宗拣定。即约教以释。上通诸教。今先举圆宗。后应随教门下。依五教以释。既如是为当理之言。明于二谛。则小乘人法为俗。生空为真。始教之中四重真俗抗行。终教事理真俗二相交彻。如真谛所解。四顿教则真俗两亡。亡言绝虑方称当理。如无常经。应以生老病死定可厌等。称为当理之言。异此所明不得称是等。余教可知</p>
<p>疏。二我闻者释闻成就等者</p>
<p>疏。文有三。初总明立意。次我即阿难下。略释。后云何称我下。解妨重释。于中有二。先征释我闻。后释所闻。前中先征释我。诸蕴假者通于诸教。后此用何闻下。征闻重释。通于我闻。于中先征。后若依大小乘下。约教别释。于中三。初法相二无相三法性。初法相中含于小乘及与始教。于中二。先王释。后解妨。今初言小乘三者。萨婆多宗自有三义。一法救论师。耳闻非识。谓虽自分识依根方闻。然闻体是根非是于识。如闻既尔。见等亦然。故杂心云。自分眼见色。非彼眼识见。非慧非和合。不见障外色故。二妙音师。识闻非耳根无觉故。三成实师。和合能闻。上三并如俱舍界品。及婆沙第十三说。言大乘三者。一耳闻非识。如杂集第二云。耳界有何相。谓能闻声。瑜伽三十五云。数数于声。作意至能闻故。二识闻非耳。梁摄论云。闻有三义。一闻体谓耳识。二闻资粮谓音声。三闻果谓即闻慧。唯此耳识以为正闻。三和合能闻。佛地论云。闻谓耳根发识领受声尘。瑜伽论云。闻谓听闻即是耳根。发生耳识闻受教故</p>
<p>疏。然或具四缘八缘者。通释大小乘和合闻义。上言和合。但合根识。今取具缘。故云四八。然其四八是生识缘。若取能闻兼所发识。则或五或九故</p>
<p>疏。云等言或四者。即是小乘。一空二根三境四作意。故智论云。尔时耳根不坏。声在可闻处。作意欲闻。情尘意合即耳识生。随耳识生即意识生。方能分别种种因缘。方得闻声。释曰。声在可闻处即空。二即作意情即是根故。中论内詺六根品。为六情品。古云。根含识义目之为情。尘即是境。意即意根加此为五发生耳识。言随耳识生即意识生。即同时意识分别。非是缘也。若约分别声尘。则同时意识。亦是缘也。种种因缘得闻。总结上也。言八缘者。于前四上复加于四。谓一空二根三境四作意。五根本依第八识。六染净依第七识。七分别依第六识。八种子。种子为因缘依诸有为法皆托此依。离此因缘必不生故。分别依者即第六识。染净依者即第七识。根本依者即第八识。根即同境依故。唯识第四云。由此五识俱有所依。定有四种。谓五色根六七八识。随阙一种必不转故。同境分别染净根本所依别故。如有偈云。眼识九缘生。耳识唯从八。鼻舌身三七。后三五三四。若加等无间。于前各加一。释曰。眼九缘者。复加于明。闇中无见故。耳已除明。七更除空。此三合中知故。后三即六七八。六识五缘。更除染净及与分别。分别即所发识。染净即所依根。第七识或三或四。四谓除染净。染净即所发识故。前六识中约为根故除。此第七中约为识故。复除第八。第八即总故。或三者更除于境。境即根故。言三者即第八。但有种子作意及根。或四即更加境。此上诸释因便故来</p>
<p>疏。虽因耳处下。第二解妨。此有二妨。一有问言。现是耳闻。云何言我闻。故为此通。明我为总。总该眼耳等诸根故。即佛地论文。二有问言。一切佛教诠于无我。阿难已是入理圣人。那同凡夫而称我闻。故此通云法虽无我是牒问意。后言语便易下。即是通释。于中先显正。后非邪慢下拣非。此中通是二论之意。谓智论第一有三复次。以释无我说我。一云复次世间法中说我。非第一义中说。以是之故。诸法空无我。世间法故虽说于我。无实体故。二云复次世间语言有三根本。一邪二慢三名字。前二不净。后一是净。一切凡夫具三种语。见道学人具二种语。谓慢名字。诸圣人具一种语。谓名字。内心不计实法。随世间人共传是语。诸佛弟子顺俗故说我无咎。三云复次若人着无我相。诸法是实余皆妄语。是人应难。此一切法实相无我。云何言如是我闻。今诸佛弟子。知一切法空无所有。是中心不着。亦不着诸法实相。何况无我中心有所著。以是义故。不应难言何以说我。释曰。上三复次。一随世间故。三破邪见故。三不着无我故。二者依瑜伽论第六云。略由四义故称我闻。一为世间语便易故。二为随顺世间故。三为断除决定无我怖畏故。四谓宣说自他得失。令生决定信解心故。显扬第九。杂集十三。皆同此说。释曰。此与智论大同。瑜伽第一智论略无易故不出。二即智论第一。三即智论第三。谓着无我。即无我怖者。谓若定无我为谁修学。若不说无我。着即令怖不着。故不说无我。此怖自除。四即第二。谓随世流布。即能令他生决定信解之心。已知二论言异意同故。今疏明含于二论。取其言同。言语便易。即瑜伽第一意。随顺世间。即瑜伽第二智论第一。非邪慢心而有所说。即智论第二意中。所拣二语。然大乘法师傍智论意。立三种我。一妄执我。即此邪我。二者假施设我。谓大涅槃乐净常我。除二乘倒。强施设故。此亦即是智论名字中收。而智论于世间假名。此依出世法假名。三世流布我。正同智论三语之中名字我耳。然此中更有问言。为佛说法而言我闻。为不说法而言我闻。即本质影像之义。已见教体中。故疏不问</p>
<p>疏。若依无相下。第二无相宗含于三教。谓始教顿教实教。谓若但云我既无我闻亦无闻。即大乘初门为始教意。若云能所双寂无闻不闻。亦无我不我。离念顿显即顿教意。其从缘空故。向上成前二教无我所以。二者向下成不坏假名。即不闻之闻。为实教意。谓事理无碍故。闻即不闻无二义故。故智论云。闻者云何闻。用耳根闻耶。用耳识闻耶。用意识闻耶。若耳根闻耳根无觉知。故不应闻。若耳识闻。耳识一念不能分别。故不应闻。若意识闻。意识亦不能闻。何以故。先五识识五尘。然后意识识。意识不能识现在五尘。唯识过去未来五尘。若意识能识现在五尘者。盲聋人亦应识色声。何以故。意识不破故。答曰。非耳根能闻。亦非耳识亦非意识。是闻声事。从多因缘和合故得闻声。不得言一法能闻声。何以故。耳根无觉故不应闻声。识亦无色无对无处。故亦不应闻声。声无觉亦无根。故不能知声。释曰。此上皆明相离不能闻。下云尔时耳根不坏等。即辩和合能闻。已如前法相宗中引。今明和合而闻。闻即无闻。皆实教意。若刘公注法华云。阴入非主为我。听受非情曰闻。深照缘起悟解法空。若斯人也顾命之所因。然后传而无执。物我同致。释曰。此初亦始教意。从深照缘起下。即实教意。然皆属无相宗摄。又言不闻闻者。即涅槃十九。十地品中当引大意。但明事不碍理故不闻。约理不碍事故为闻</p>
<p>疏。若约法性下。第三约法性宗辩而但明圆教中意。言以我无我不二之真我者。含两经意。一者净名云。于我无我而不二。是无我义。二者涅槃云。无我法中有真我。是故敬礼无上尊。正当今意。即口顺世间。心造真境。真自在我</p>
<p>疏。根境非一异之妙耳者。以根与境共为缘起。因根说境因境说根。互相融即故曰非异。两相历然故曰非一。斯为妙耳。何所不闻</p>
<p>疏。然阿难所不闻经下第二释不闻难。谓有问言。阿难是佛得道夜生。年满二十方始出家。年至三十如来方命以为侍者。自三十年前如来所说。阿难不闻。何以经初皆言我闻。故为此答。答有四意。大为两节。前三带权。后一显实。一或云展转闻者。自有数说。一报恩第六云。阿难所不闻经。从诸比丘边闻。或有诸天向阿难说。二依涅槃四十云。我涅槃后。阿难比丘所未闻者。弘广菩萨当广流布。阿难所闻自能宣通。三智论第二云。迦叶阿难于王舍城结集三藏。是时长老大迦叶谓阿难言。佛嘱累汝令持法藏。汝应报佛恩。佛在何处最初说法。佛诸大弟子能守护法藏者。皆已灭度。唯汝一人在。汝今应随佛心怜愍众生故。集佛法藏。是时阿难礼众僧已坐师子床时大迦叶说此偈言</p>
<p>　佛圣师子王　　阿难是佛子</p>
<p>　师子座处坐　　观众无有佛</p>
<p>　如是大德众　　无佛失威神</p>
<p>　如夜无月时　　虚空不清净</p>
<p>　如大智人说　　汝佛子当演</p>
<p>　何处最初说　　今汝当布现　</p>
<p>是时长老阿难。一心合掌向佛涅槃方。如是说言。佛初说法时。尔时我不见。如是展转闻。佛在波罗柰。佛为五比丘。初开甘露门。说四圣谛法。苦集灭道谛。阿若憍陈如。最初得见道。及八万诸天。闻是得见道。以是等文明是传闻。故云或展转传闻</p>
<p>疏。或如来重说者。报恩经第六明阿难佛命为侍者。阿难从佛请求三愿。一者不受佛故衣。二者不受佛别请。三者所未闻法更请重说。如来将入涅槃前。更为阿难重说</p>
<p>疏。或得深三昧自然通达者。金刚华经云。阿难得法性觉自在王三昧故。如来前所说经。皆能忆持。与亲闻无异涅槃亦云。阿难多闻士。若在若不在。自然能解了常与无常义。法华得受记竟云。世尊甚希有。令我念过去。无量诸佛法。如今日所闻。我今无复疑。安住于佛道。方便为侍者。护持诸佛法。既云得记竟。方悟亦带方便。据方便为侍者。即密显实矣</p>
<p>疏。上皆就迹而说下。显实。于中上一句是结前。此下正显实义。言如不思议境界经斯良证者。彼经云。尔时复有千亿菩萨现声闻形。亦来会坐。其名曰舍利弗目犍连。乃至云阿难提婆达多跋难陀等。而为上首。皆已久修六波罗蜜。近佛菩提。为化众生于杂染土现声闻形。释曰。是大菩萨方便显本。故为实说。如法华五百弟子品云。诸比丘谛听。佛子所行道。善学方便故。不可得思议。知众乐小法。而畏于大智。是故诸菩萨。作声闻缘觉。即其文也。又阿难章中云。方便为侍者。护持诸佛法。即大权明矣。后去取中</p>
<p>疏。但随机教别者。此亦含多义。一成上诸说。但随机教故。二者即约三种阿难受持三藏。故云随机教别见闻不同。三种阿难。即大乘集法经说玄中。已引金刚仙论。及真谛般若疏。引阇王忏悔经等。并同此说</p>
<p>疏。第二标主时处下。释一时中文二。先唯就一时说。后感应合说。今初。言亦随世假立者。谓佛法中时不可得。中论云。因物故有时。离物何有时。物尚无所有。何况当有时。今随世俗说有一时。智论意同。言拣异余时者。谓趣举一时耳。疏即法王启运嘉会之时者。即肇公语意亦可知。启者开也。嘉者善也。易云。元者善之长也。享者嘉之会也。谓佛开大运演说真乘。即嘉善之会也</p>
<p>疏。亦可机教一时下。二感应合释。即生公意可知</p>
<p>疏。佛者主成就下。疏文有二。先略释。后义见下指广。前中若言菩提但称为觉。若云佛陀此云觉者。然觉有三。一自觉。谓双觉事理。如睡梦觉。如莲华开。此拣凡夫。二者觉他。拣异二乘。三者觉满。拣异菩萨。故云自他觉满之者。若禅观说。亦云离心名自觉。离色名觉他。色心俱离为觉满。以依起信心体离念。名为本觉故。题中总有此义释之</p>
<p>疏。真身无在而无不在故次辩之者。总显大意。言无在者。体相寂寥离能所故。无不在者。体圆遍故。故下经云。譬如虚空遍至一切色非色处。非至非不至。何以故。虚空无身故如来亦尔。遍一切法。遍一切众生。遍一切国土。非至非不至。何以故。如来身无身故。为众生故示现其身。又无在即体。无不在即用。体用无碍故为真身。此亦净名身子答天女意。女身色相无在无不在也</p>
<p>疏。为表所说下。释处所。以表自心中所证。非是随宜故不移证处</p>
<p>疏。第三别明时分中分二。先蹑前生起。谓说法时及成佛时。双标二时。后此教胜下。双释二时。于中二。先明说时。后释成佛。前中三。初释其所以。次初言尚总下。二假问征起此有二征。一征初近远。二征初通局</p>
<p>疏。略为三解下。第三解释。此上总标三义。即为三别。三解之中初之一解征初远近。近在一念。答初通局。局初五会。第二解初在二七之后而通九会。第三解取前师。即一念之初。取后第二师通于九会。就初解中三。初正明时分。二遮伏难三会论文。初中明九会。分为三时。非总初也</p>
<p>疏。以祇园身子皆后时故者。出后时所以。祇园在后者。佛成道后在王舍城。因长者为子娶妻。至于此城。闻佛发心方造精舍。故知在后。身子等在后者。案报恩经初度五人。次度耶舍门徒五十人。次度优楼频螺门徒五百。次度伽耶门人三百。次度那提门人二百。次度鹙子门徒一百。次度目连门徒一百。合有一千二百五十五人。十二游经初成道第一年度五比丘。第二年化迦叶兄弟三人。第五年度身子目连。五人者。一抲邻。二頞湿鞞。亦云马星跋提。三摩诃男。四十力迦叶。五拘利太子。二是母亲。三是父亲。释曰。既身子等在后。今第九会有此等五百。及祇园则在后矣</p>
<p>疏。常恒之说下。第二遮伏难。总有四难。一云华严教旨时处圆融。要历三时。岂通玄趣。故此释云。常恒之说。说无息时。后时不谈。岂名常说。二有难云如来圆音。顿演何要。三节方尽幽微。故此通云。虽能顿演表法浅深故须三节。三有难云。若表三节。三七日中一七一节。足得成表。何要后时。故此答云。三七未有声闻。不得显于不共之教。故须后时。故疏云亦显二乘绝见闻故。四有难云。处历秽土时不相融。岂顺华严圆融之旨。故此答云。正为融于异时及与秽土。即一刹那即是净故。故疏。云虽异处别时亦不相离等</p>
<p>疏。若尔世亲下。第三会论文。言思惟行因缘行者。因谓自所得法。缘谓所化之器。欲将已所证法为众生说。名为行因缘行。故法华经云。我所得智慧。微妙最第一。众生诸根钝。着乐痴所盲。如斯之等类。云何而可度等。是也。彼思不得一乘机。今思即得一乘机为异耳。余文可知</p>
<p>疏。二顺论释可知</p>
<p>疏。三约实圆融。即贤首国师意。于中四。初正释。二应机出现下。立理。谓若机熟不应便为失人。未熟而应虚心有待。二俱失时</p>
<p>疏。祇园身子下。三通妨难。谓有问言。若初成顿说。初成未度身子等众。何处得有五百罗汉。故今答云。九世相收。次有难云。祇园身子等纵许九世相融。一念一时何有重会。前时后时方有重故。故今通云。重会之言。亦犹灯光涉入如点灯盏。似有前后光。无前后而相涉入。今重会义但似灯光。一时之中不妨两会。法则有重。时不重也</p>
<p>疏。故法界放光下。第四引文为证。于中有三。初引法界品文。证是初成。法界品内见坐道场初成正觉。明知法界同初会时。二故此经十地下。引十地经。证无二七故。三故诸经论下。后会诸教时。明二七言非为楷定并随机故。密迹三乘玄中已说。普曜说十二因缘。而三乘俱益。十二因缘通三乘故。三乘既益明通说三</p>
<p>疏。法华过三七日方云说小者。经云。我始坐道场。观树亦经行。于三七日中。思惟如是事等。初欲说一而无一机。次念说权诸佛皆赞。乃至云舍利弗当知。我闻圣师子。深净微妙音。称南无诸佛。复作如是念。我出浊恶世。如诸佛所说。我亦随顺行。思惟是事已。即趣波罗柰。诸法寂灭相。不可以言宣。以方便力故。为五比丘说。是名转法轮。便有涅槃音等</p>
<p>疏。时既不定下。结成随宜</p>
<p>疏。约佛就机下。会于权实。劝令善知</p>
<p>疏。上显时分下。第二释成佛义。于中二。初结前总标。二小乘已下。别明五教。一小乘三十四心者。如婆沙八十二说。俱舍根品云。传说菩萨三十四心便成佛故。言三十四心者。见道一十六心。谓八忍八智离有顶贪有十八念。谓断有顶惑。有九无间九解脱道。如是十八足前十六。成三十四。一切菩萨决定。先于无所有处。已得离贪。方入见道。不复须断下地烦恼。唯断有顶一地之惑。但三十四心一坐成佛</p>
<p>疏。五分法身初圆者。即戒定慧解脱解脱知见。如十藏品。是实非化。拣异大乘</p>
<p>疏。大乘之中下。第二始教</p>
<p>疏。据实即古今情亡下。第三终教。古今情亡即观行意。但当无念为始成故。心无初相。即起信论云。菩萨地尽觉心初起心无初相。以其远离微细念故。得见心性。心即常住名竟究觉。今疏杂其语用</p>
<p>疏。无念而照名之曰正者。若唯无念寂而失照。若但照体照而失寂。并称不正。正在双行</p>
<p>疏。见心常住称之曰觉。即上所引起信论文。得见心性心即常住名究竟觉</p>
<p>疏。始本无二目之为成者。起信云。谓始觉同本觉。无复始本之异。名究竟觉即是成义</p>
<p>疏。约法身下。第四顿教意。言无成无不成者。经云譬如世界有成坏。而其虚空不增减。一切诸佛成菩提。成与不成无差别。既无有成何有不成。又体湛寂故曰无成。不碍随缘故无不成。即成终教意</p>
<p>疏。若依此经下。第五圆教。言以十佛法界之身云者。即成正觉等。十佛义并如前。言念念初初为物而现者。即体之应。应无尽时生感即成。念念机感念念成矣。成既不已故曰初初。一成一切成者。事事无碍故。故出现品云。如来成正觉时。于其身中普见一切众生成正觉。故如来成。即众生成矣。况佛佛平等一切成佛。又于一处成即一切处成。故十地中第十愿云。愿于一切世界成阿耨多罗三藐三菩提。不离一毛端处。于一切毛端处。皆悉示现等。又云。如于此处见佛坐。一切尘中亦如是。佛身无去亦无来。所有国土皆明现等。无成不成义不异前疏。一觉一切觉者。若觉一法一法之中一切具足。无觉者远离觉所觉故。无不觉者。朗鉴在怀亦不存于不觉相故。余可知</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>