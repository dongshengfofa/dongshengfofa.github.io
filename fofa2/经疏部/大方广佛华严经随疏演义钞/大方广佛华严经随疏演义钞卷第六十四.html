<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第六十四</p>
<p>　　　　唐清凉山大华严寺沙门澄观述</p>
<p>第六现前地</p>
<p>疏。所以来者。来意有二。前约寄位及三学说。谓五寄声闻。六寄缘觉。从四地去皆属慧学。今亦对五以辩来意。慧与寄位名义相似。故合为一</p>
<p>疏。又四地下。第二意约断障证如。以辩来意。四五六地同是顺忍。染净相带故举四地。四地出世唯净。五地见染可随。此地能亡染净而言观察。约加行说故。瑜伽下引证。论文有三。一明五地之德证。上能随胜于四地。二而未能下。明无六地之德证。上不能破染净之慢见。然有二意。一不如实观无染净故。二又由下多生厌故。三为令下正对五地不能故。此能来</p>
<p>疏。十住论云。降魔事已者。生死涅槃即菩萨魔事。生死是凡夫行。涅槃是二乘行故。生公云。三界涂阻。二乘路险。五百由旬是菩萨恶道。甚难过矣。今超圣意亦越凡情。故能降之。又智论云。除诸法实相皆菩萨魔事。今证般若能契实相。故过魔事</p>
<p>疏。多修无相此约地初下。释上论文。疏摄论下文三。初引论。次此释下会释。后无性下引彼释论</p>
<p>疏。唯识名为下此文有三。初正释。二以观十平等故者。以经就论。三由斯下重引唯识明断二愚。疏本分下。即引本论正释。后执细染下。疏释论文会通唯识。疏第二正说。疏文有三。初总科。二亦初分下对前相摄。三今且依论下。正依论释。于中三。一对前料拣二释分名。三正释文。今初有三。初标胜相。二胜相云何者。疏假征起。三谓第四下释显胜相。以四五六地皆治慢故。是以对之。远公云。四五六地同是顺忍。行相广同所以对之。亦有理在。若尔前之三地同是信忍。何不通对。七八九地同是无生忍。为难亦然。故依治慢通对诸地。下言渐细则显前粗故。此三地后后细于前前。论文具示三慢。而粗细相隐。今当示之。四治三地。众生我等依世间起。此慢最粗。五治四地身净慢。依出世起。故知渐细。六治五慢。双就世间及出世起。故为更细。疏。众生我慢等者。准四地果中治有四慢。一离众生我着。谓离我人众生寿命。二离法我着。谓蕴界处。三离解法慢。经云执著论云我知。四离正受慢。经云出没。论云离我修我所修等。今此但云众生我慢解法慢者。以四中初二是本。后二是所起。本及所起各举初一以摄一故。略无法慢及正受慢。余如四地广说</p>
<p>疏。身净慢者。四地之中得出世智。修四念处名为身净</p>
<p>疏。所治既细下。出初分为胜。今以上例后。则不住行及彼果分二皆胜也</p>
<p>疏。染净慢者下。第二释分名。即当地能所治。于中三。初举所治。二辩能治。三通妨难。今初先正举染净。可知。后又十平等下解妨。先问后答。问有二句。展转而起下答当知</p>
<p>疏。但约净说下答。此上一句双答前二。一者上问云十平等法。何有染净。故今答云。前十平等但约净法。谓三世佛法及七净故。二者上问云。前五地初取十胜相。以随如道而为能治。如岂染净。故今答云亦约净如以破前十净。同一如故</p>
<p>疏。染相未亡对染说净亦名取净者。此通伏难。难云。前地观于净如。染慢许生何有净慢。故今答云。前所观如入观。则能出观随有犹见染相。染相既存。对染苦集。还生净相灭道之见。故有斯慢。虽有三重救难。染净之相皆存</p>
<p>疏。今以十染净平等而为能治者。第二能治。此之一治。诸难都寂。谓既染净平等则异前地十净平等。二者染净既等。不唯但能观于净如。则双通二三之两救也。又多修无相出观少故。便为能治。疏下观缘起下解妨。上引前难后。今引后难前。缘起逆顺同前四谛染净相。故答云。五地初能入俗悟空未深。无相般若悟空方深</p>
<p>疏。列中十句下</p>
<p>疏。文有二。先别释后料拣</p>
<p>疏。总云一切法者。经中有三。初一切法是平等。法体二无相是平等因。三平等是所成义。别中前七以无遣有。然其疏中解前七句。自有五意。一依论。总句是十二入。则别别句皆十二入。谓十二入体十。二入生等。二者通遣十二入。上三性之义初句遣遍计。故云此遣分别。分别古译遍计之名。次四染分净分俱遣依他。六七皆遗圆成。疏文自具三者。为破前地之慢。慢依四谛而起。初二遣苦故初云想。二云生者诸入苦果。次一遣集。以成是苦之因故。第四句遣灭。故云非灭惑方净。第五句遣道。故云谓道分别。六七亦遣灭。然四是灭惑名灭。六七即显灭理之灭。故皆云真如。四约进观。后位有十二缘观。前三遣染缘起体生即识等。七苦成即三烦恼二业故。次三遣净缘起。谓四遣无明灭行灭等。五遣能逆观之智六即所显真体。七双遣染净。染净平等故。五约五法。初一遣名及与妄想言分别故。次三遣相。染净皆相故。五遣正智无分别故。六七遣如如。以离取舍本来寂静故。然远公更有一意。谓约三空。初之一句遣分别想。即是空门。中间五句遣其名相。是无相门。末后一句遣取舍愿显无愿门。此与初地义同。初地以空门治分别。无相治相。无愿治取舍故。此非无理。疏以十句皆通三空。故不显之。但有五意耳。疏上之九句下。第二总相料拣。疏文有二。一明遣三会一。谓遣有遣无及俱有无会非有无之中道也。二又此不二则不坏有无下。重明第九成不坏义。能遣俱句及俱非句。即分为二初以不坏有无。成俱非义以遣俱句。后以不坏有无。成俱句义遣俱非句。今初先标不二。意云。若无有无将何不二。故涅槃云。若无一二云何说言非一非二。故不二义成于不坏。谓说空遣于有执下辩相。于中先明不坏以成俱非。此句明不坏空。而非相于空故空非空也。言说有为遣空迷者。此句明不坏有。而非存于有。故有非有也。故成俱非。次云有是不异空之有。空是不异有之空者。此二句显经不二成不坏义。次云无别空有而为二者。正遣俱也</p>
<p>疏。又既不二亦不坏有无下。第二明不坏有无。以成俱句遣俱非也。上二句标。从则不异无之有是不有之有下。二显相。此句将不二立有。次云不异有之无是不无之无者。将不异立无也。是为由不二故不坏。不坏则空有双存。结云则遣俱非。疏斯乃四句下。结叹。谓上遣四句。又借俱非以遣俱句。非立俱非。今将俱句以遣俱非。非立俱也。虽遣四句不坏四句。存泯无碍故。结云百非四句诸见皆绝。然远公但有初段。遣三会一。彼云。此与涅槃十一空大同。彼亦用前八以空遣有。第九一空以有遣无。第十空空有无俱遣。彼处大空就空实以论。亦是一理。十一空义至下当明</p>
<p>疏。第四辩行分齐。文中四。一略释经文。二彰忍数类。三会释经文。四彰忍差别</p>
<p>疏。仁王下。第二彰忍数类。仁王五忍历位但成十四。璎珞加一五忍之相。辩差别中当影出之</p>
<p>疏。今四五六皆得顺忍下。第三会释经文。由慢有粗细故。忍分三品。四地治众生我慢解法慢为粗。得下品忍。五地治身净慢次细。得中品忍此地治染净慢最细。得上品忍。故云治于细慢。故云明利。明无不鉴利无不破。然治由习增故。从下至上障由渐断故。从粗至细。言顺后无生者。顺忍有二义。一者顺法故。十忍品云。法有亦顺知。法无亦顺知。二者顺忍未证无生。随顺彼忍故。今约位说。前为后因正宜此释。由此地破相趣入真境故。顺上地无生忍</p>
<p>疏。然约实位下。四彰忍差别。疏文亦三。初总明实寄不同。二寄位何以下。假问征起。三谓若约空无我理下。辩差别相。于中有二。先明通相。后彰别相。前中通则初地明得。谓初地得无我。亦得名空平等理。亦可名为无生无我。即是空无生故。六地名空平等。亦可得名无生。无我空平等理。即是无生空无我故。七地已上得无生忍。亦可得名无我及空平等。以无生理即是无我及空平等。故名为通</p>
<p>疏。今不得者下。彰其别相。则非唯初地未得此忍。而此六地亦未得之。以约分别无我与空及无生理。三相异故。文中二。先总标二。一约空下释有四门。即分四别。第一门中正开前。约理通义初显无我。言破性显空者。若人若法皆无性故空。此则义当信忍。举初摄后故云初地</p>
<p>疏。今此地中破相趣寂名空平等者。岂唯无性相亦不存。故经文云无相无体故平等。非唯有相空相亦遣。方为真空平等理也。义当顺忍。举后摄前义该四五</p>
<p>疏。若约证实下。当无生忍。举初摄后义该八九。而言证实反望者。上之二义。但破空性相故。今已证实反望性相本来常寂何俟破。竟方说无我及空平等。言斯理转深者。则上空平等中。亦合言斯义渐深。文略无耳</p>
<p>疏。若约契本常寂下。即寂灭忍。举初该后。云十地后得。而言契本常寂者。前无生忍证实望相。则前所破与所证未同。今寂灭忍契所破常寂即所证故。故云最妙</p>
<p>疏。二就行分别等者。此约生起名生。七地顿起何名无生。以起行皆遍无可新起。故云无生耳</p>
<p>疏。三约空有者。亦是生起之生。不同前行随一行中有空有故。入观起空出观起有故。间起名生。七地常在观。而涉有不迷于空观空不碍于有。故称方便。更无出入之殊。故云无生</p>
<p>疏。四约修分别者。此约生熟之生。生涩名生纯熟名不生。七地犹有功用。故名生涩。八地无功任运而进。故云纯熟</p>
<p>疏。第二不住道行胜等者。先总科。后今初下别释。然总观心境。远公云。约初入心明不住道。从作是念下。就正住地明不住道。今但为标不取古释</p>
<p>疏。由前观察随顺得至不住道者。故论经云是菩萨如是观一切法随顺得至。论释云。得至不住道行胜故。今经略无随顺得至之言。而言如是观已意则合有故</p>
<p>疏。取论摄前释之</p>
<p>疏。今初三中下。且释能观三悲。疏文有三。初正释文。二彰次第。三义门料拣。初中以虽同一切智观下。释论正释胜字。若无大悲即同二乘。今有故胜。然一切智观者。即大品经以声闻名一切智。菩萨名道种智。如来为一切种智。此则横对大小因果。分此三别不同。谓佛为一切智观三世流转者。将下经意。释论不舍过去现在未来之言。其厌离有为即下论。观名依大悲为首立此观故。而以大悲下。正释胜义</p>
<p>疏。谓以道相智观下释论。即菩萨自智也。不唯但观三世。对上显胜。次遍了诸法下。当相辩胜。言了诸法者。若内若外有为无为无不知故。以此导下。明由智胜故悲成增上</p>
<p>疏。谓以一切种智下释论。即如来智也</p>
<p>疏。三悲为次下。第二彰次第</p>
<p>疏。据论现文下。第三义门料拣。于中有三。初明二护。二明二利。三明不住。而文分二。先别明初门。后三门通例。今初二护自有二义。一按论文。由上文大悲为首者。不舍过去现在未来。即是智义。大悲摄故即是悲义。悲护小乘智护烦恼。后二但言一切法中智清净故。一切种微细因缘集观。明唯约智。疏既三俱下。第二通例观即烦恼护凡悲即护小。二护即具二利。有智故不住生死。有悲故不住涅槃。故三义具矣</p>
<p>疏。前灭后生者。无明缘行。前缘已灭引起后故。若前不灭则堕常故。若后不生即是断故。无明缘行者。由前灭故后方得生。十二支皆然。自是一义释之</p>
<p>疏。言染生净灭者。无明缘行行缘识等。即是染生。无明灭故行灭者。斯为净灭。下引杂集名染净观。又次经云。由着我故世间生为生。不着我者则无生处名灭</p>
<p>疏。第二别明观相等者。疏文有三。初总显深广。二举经辩深。三依论科释。今初文三。初标举深旨。二引论略开。三融通无碍。今初疏云然缘起深义佛教所宗等者。自古诸德多云三教之宗。儒则宗于五常。道宗自然。佛宗因缘。然老子虽云道生一一生二二生三三生万物。似有因缘而非正因缘。言道生一者。道即虚无自然故。彼又云。人法地地法天。天法道道法自然。谓虚通曰道即自然而然。是则虽有因缘。亦成自然之义耳。佛法虽有无师智自然智。而是常住真理。要假缘显则亦因缘矣。故教说三世修因契果。非彼无因恶因故。楞伽经大慧白佛言。佛说常不思议。彼诸外道亦说常不思议。何以异耶。佛言彼诸外道无有常不思议。以无因故。我说常不思议有因。因于内证岂得同耶。是则真常亦因缘显。净名云。说法不有亦不无。以因缘故诸法生。法华亦云。诸佛两足尊知法常无性。佛种从缘起是故说一乘。下经云。一切诸法因缘为本。中论云。未曾有一法不从因缘生。是故一切法无不是空者。则真空中道亦因缘矣。若尔涅槃十六云。我观诸行悉皆无常。云何知耶。以因缘故。若一切法从缘生者。则知无常。是诸外道无有一法不从缘生。是故无常。则外道有因缘矣。释曰。此明外道在因缘内。执于缘相以为常住。是故破之言无常耳。今明教诠因缘妙理具常无常。岂得同耶。况复宗者。从多分说。所以因缘是所宗。尚不应致疑</p>
<p>疏。乘智阶差浅深多种者。乘谓三乘五乘。三乘观缘已如上说。五乘人天亦以戒善为因缘矣。智谓智慧如下所引。下智观者。得声闻菩提等。以大乘中既分因果故。智异小乘。言阶差者。复有二意。一则上结随乘智异。二如一菩提随观深浅。亦多阶级故云多种</p>
<p>疏。龙树云因缘有二等者。第二引证略开。即十二门论文云。谓水土人工时节谷子为因缘。而芽得生。乳及酵暖人工为缘而酪得生。泥团轮绳陶师等缘而器得成。皆外因缘也</p>
<p>疏。然外由内变下。第三融通无碍也。外诸器界。内识顿变增上之果。亦因自业故云内变。言本来相收者。内即是本外即是末。以唯心义。则内收外托境生心。则末亦收内。若以法性为本。法性融通缘起相由。则尘包大身毛容刹土。是故合为一大缘起也</p>
<p>疏。染净交彻义门非一下。当略示者。然瑜伽论云。缘起门云何。谓依八门缘起流转。一内识生门。二外缘成熟门。三有情世间生死门。四器世间成坏门。五食任持门。六自所作业增上势力受用随业所得爱非爱果门。七威势门。八清净门。释曰。然论不释义略可知。八清净即无明灭行灭等。七威势即势用。缘生无明缘行等。六自业所作即正是有支习气。五食任持。即四食不同随界通局。四器界可知。三有情拣外无情。二及外缘门如论说。一内识生。即名言习气。言下当略示者。非但门有其八义。亦无量散在经疏。随文释中及下释缘起竟处。总结十门之意。收十为五。乃至显四佛性融为大缘起等。义门既散。今且就内略示染净。一染缘起。二净缘起。三染净双融缘起。此三缘起各有四门。染中四者。一缘集一心门。二摄本从末门。三摄末归本门。四本末依持门。第二净缘起亦四门者。一本有门。二修生门。三本有即修生门。四修生即本有门。第三染净双融。亦四门者。一翻染显净门。二以净应染门。三会染即净门。四染尽净泯门。以此诸门。及该内外无尽事理。并合为一无障无碍法界大缘起也</p>
<p>疏。今经文内略显十重等者。第二举经显深。于中有二。先总科经文。文有十重以显无尽。后各有逆顺下。展转开显以辩难思</p>
<p>疏。古人兼取彼果等者。疏意不美此释。亦不言非。故举古人不言去取。若依染净逆顺成四十重。三观历之成百二十。斯理然也。疏论三观者下。第三依论科释。于中二。先依论立观。后以论会经。前中有六。一列名二。初但观二谛下释相。皆以前三悲会之。三初一下。同二乘下会同大品二智。四故涅槃云下。以涅槃证成。涅槃开于二乘教行不同故。二乘异大品。合其理果是一。故合二乘。义皆符此故得并引。五前约为物下。释通妨难。为有问言。经是三悲论为三观。岂得引前。以成今说故为此通。六融此三观下。融通显胜。言三观一心者。即同空假中也。一人顿修非约乘分。言甚深般若者。般若有二。一者是共。如云欲得声闻乘当学般若等。法华云。一切诸法皆悉空寂。无生无灭无大无小无漏无为。如是思惟不生喜乐即共般若。此名为浅。今悲智双运。理事齐观故。其所发即是不共。为甚深般若矣</p>
<p>疏。然论三观虽遍释经下。第二以论会经。于中有三。初标举。二别释三观开合。三二利分别。今初言与十门有开合者。如初观总束十门为三。则经开论合。而分第二一心所摄。前半为第一义。即经合论开。其第三观开初门。前半为染净分别观。后半属依止观。即经合论开。以八九二门为无始观。即经开论合</p>
<p>疏。初一切智观下。第二别释三观开合中。初观有二。先正明。后所以分三下出所以。今初言十中初门者。即有支相续门。二摄第二门中之半者。即摄归一心。前半经云。佛子此菩萨摩诃萨。复作是念。三界所有唯是一心是也。三摄余八门半者半即第二一心门中从如来于此分别演说下。及尽第十门</p>
<p>疏。第二大悲随顺观中亦二。先正明。后出所以。今初。一观众生愚痴颠倒者。谓痴迷性相倒执我所故。二余处求解脱者。即谓凡夫愚痴颠倒常应于阿赖耶识中。及阿陀那识中。求其解脱。乃于余处我我所中求解脱故。第二一心门明唯一心。可于中求心外无法</p>
<p>疏。三异道求解脱者。论云颠倒因此有四种。一冥性因。二自在因。三苦行因。四及无因。如次四门破之。一自业助成门明有支。各有二种。由业能生非由冥性。二不相舍离门。明以无明等为行等因。非由自在。三三道不断门。明业惑而为苦因。欲求脱苦当断业惑反修苦行。是起妄业计苦行。心即是烦恼。如是妄想宁是解脱因耶。四三际轮回门。谓既以前际二支是中际五支因。中际三支是后际二支因。何得言无因耶</p>
<p>疏。四求异解脱摄后四门者。谓不识真解脱求三界苦等为解脱故。名之求异。真解脱者。有四种相。一离一切苦相。二无为相。三远离染相。四出世间相。此四即涅槃乐常净我故下。四段破之。一切第七三苦集成。但有妄苦而无真乐。二即第八因缘生灭无有常德。三即第九生灭系缚。但是染缚无有净德。四即第十随顺无所有尽。以顺有故非是出世。故无我德也</p>
<p>疏。此之四门下。第二出四所以。亦拣四门之别相也</p>
<p>疏。第三一切相智观中一染净分别观者。谓计我缘生为染。无我缘灭为净。二依止观摄初门。后半及第二门者。谓初门有二。佛子从后佛子明迷真起妄缘相。次第半门明依第一义。以不知故即起诸缘是为染依第二门明见第一义。诸缘转灭便为净依。三方便观者。即第三自业助成门。谓因缘有支各有二业。为起后方便。若灭前前则后后不生。是解脱方便。四因缘相观。即第四不相舍离门。谓有支无作故。既由前前令后后不断。助成后后则后后无性。何有前前能作。后后即以无作为缘之相。五入谛观者。即第五三道不断门。三道苦集谛故。逆观即灭道故。六力无力信入依止观者。即第六三际轮回门。谓此三际为因义边名为有力。为果义边名为无力。若约三际。前际于现五有力。于当二无力。中际爱等于当有力。于现无力。以斯三际化彼凡夫。令信入依行。七增上慢非增上慢信入观者。即第七三苦集成门。不如实知微苦。我慢即增上慢。若知微苦非增上慢。不知令知名为信入。八无始观者。此有二意。一约俗说因缘为生灭之本。生死无际故因缘无始。二约真说。见法缘集无有本性可为依止。故名无始。摄八九门者。第八门因缘生灭。但一念缘生即是不生。故云无始。第九门随顺转故。而生非有本也。九种种观摄第十门者。即随顺无所有尽门。由随顺有故有欲色爱等之殊。故云种种</p>
<p>疏。然其三观俱通二利下。第三二利分别。三观为三。第三观中先总。后于中下别明。言次二利他者。即六力无力及七增上慢。皆令他信入故。言初二通染净者。初门名染净分别故。次门迷为染依悟为净依故</p>
<p>疏。列云一示染净相。二示染净依</p>
<p>疏。后三唯观染者。以第三方便观一染法之因。自业助成故。上文云亦解脱方便者。约逆观说。本明染法。言二染法之缘者。即第四因缘相。观前约业亲能生后。故说为因。今约助成不相舍离故。说为缘言。后一就染观过者。以入谛观。正约顺观但苦集故</p>
<p>疏。次二利他中等者。有力无力令凡信入。能所生义即增上慢非增上慢。令小信入。以微细行苦二乘不知故</p>
<p>疏。初真谛观者。上释无始。虽通二义约真为正故。后俗谛观者有种种故</p>
<p>疏。次正释文下。第三释文。于中有三。一总示释义。二指文分齐。三依论科释。今初云。并以三观释之。更无别理者。因古德总有四重。一直释经文。后方依论三观重释。不知直释名为何观。既别无观如何异论设有别观。又不出名。亦令论主释未尽理故。云但以三观释之更无别理</p>
<p>疏。经之十段下。第二指文分齐</p>
<p>疏。先依相谛下。第三依论科释。于中亦三。初依论正科。二此三若望十门下。总释三意。三今初成者下。正释经文。于中又三。初总出文意。二辩定所破。三方释文。初一可知</p>
<p>疏。此是正破我执习气者。第二辩定所破。即唯识第八释外难颂。难云。若无外缘云何有情生死相续。故有颂曰。由诸业习气二取习气俱。前异熟既尽。复生余异熟。释曰。下取意释熏习气分名为习气。即是种子诸业。习气即罪等三业。二取习气总有四种。一相见。二名色。三心及心所。四本末。第八异熟名之为本。六识异熟名之为末。业是增上缘。二取因缘互相助成。故生死流转。此第一师义。第二师云。生死相续由诸习气。然诸习气总有三种。下亦义引。一名言习气。二我执习气。三有支习气。有支习气谓招三界异熟业种。广如下明。名言习气前已频引。即下经云。于三界田中植心种子。言我执习气者下。具引论文。谓虚妄执我我所种子。我执有二。一俱生我执。即修所断我我所执。二分别我执。即见所断我我所执。随二我执所熏成种。令有情等自他差别。解云。然俱生我执通六七识。分别我执唯第六识。因我执故。相分之中亦熏五蕴种子。即名言熏习我执种子。令自他差别故。别立之故。有支我执皆增上缘。颂明二取习气即我执。名言取我我所。及取名言故皆名二取。释曰。今经破此我执。亦即俱舍颂说前后中际。为遣他愚惑。以三际愚俱愚我故。如下三际轮回中释瑜伽论中亦遣三际愚惑。于我与俱舍同。又云遣三际愚遣内无知。若遣非情无知即遣我所故。今破二我以显二空。疏文中二句下。第三正释经文。于中有三。初略释经文。二举论经会释。三引论反征。今初先正释。后此直顺下结成。今初言但是苦集者。世间受生即是妄苦。着我之心即是集因。言是灭道故者。若离此着即是道谛。则无生处即是灭谛</p>
<p>疏。论经言下。二举论经会释。于中四。一举论经。二以我执下。以唯识意释成论经。唯识云。随二我执所熏成种。令有情等自他差别。三故论云下。举本论自释。既言五道中所有生死。明是一一道中自他之身差别义耳。四若五道下。以业习气成上我执但令自他差别之义。谓业能令自他共有。若人若天苦乐六道。即有支习气。若我执习气亦二取摄。已如上辩</p>
<p>疏。又论主反征下。第三引论反征。释于中三。初总标。二别征释。三结成无我</p>
<p>疏。初征着我下。二别征释中二句。先征世间受生皆由着我。后征若离此着则无生处今初于中二。先标举。后若第一义下。举论牒释。然论但云若第一义中实有我相者。着我之心即是第一义智。不应世间受身处生</p>
<p>疏。有二释。一依百论纵夺势释。二依因明立量。以释前中数节论文。以为三段。兼疏有四。一初句按定。二次句纵立。三后句正征。四何以着我下。即疏举经反质结破。但观向引论文。自分主客云何结破。然有二意。一结成纵破。纵其有我已成过故。举经反成。二着我既世间生。明知着我之心非第一义智。所著之我非第一义。明理无我矣。即夺破其我</p>
<p>疏。此中应为立过下。第二依因明立量破</p>
<p>疏。文已具。然总意云。谓第一义我是有法。凡应同圣是宗法。以我是持自性法。有彼凡应同圣宗中法。法与有法和合为宗。因云以有第一义中实我智故。同喻如生尽圣人。上三支已具。凡应同圣。此句合结应云生尽圣人有实智。生尽圣人是圣人。凡夫既有实我智同彼圣人。是圣人而言生尽者。遮不定过。若但云圣人。恐有难云。为如须陀洹七反受生之圣人耶。为如罗汉我生已尽之圣耶。故定取后句。大乘顿悟八地已上即同罗汉。渐悟初地许其生尽。从凡既同圣例成一过。凡应同圣是杂乱过。今无圣人是断灭过</p>
<p>疏。次反征。后句下此第二反征若离此着则无生处。文中二。先标举。后又复下牒论解释。然论但云若第一义中实有我相者。若离着我则应常生世间。今疏亦有两重解释。文小异前而分为三。初以百论纵夺势释。二以因明立量以释。三举经双结反质以破。初中然准前论。亦应有三。而文稍略。兼疏为三。初按定所执。二若离此着我应常生世间。即以理正征。三以不称实下</p>
<p>疏。释论意。即同前第二反以纵立。而论含在前若离此着句中。谓第一义中实有于我以为真理。今离着我则不称理。同于凡夫违理妄执。斯则纵成</p>
<p>疏。此中应为下。第二立量。破应云。第一义中实我是有法。圣应同凡是宗法。因云以有无我迷理倒惑故。同喻云如诸凡夫。则三支已具。疏云此结成圣应同凡。即合结也。应云。凡夫有倒惑。凡夫是凡夫。圣人有倒惑同彼凡夫。是凡夫成杂乱过。次云圣既同凡下。例结一过成断灭过</p>
<p>疏。是以经云下。第三举经双结反质以破。言双结者。双结百论因明。结百论者。谓纵其有我圣应同凡为纵破。今离我不生明定无我。即是夺破。若结因明立量。但是纵成其过。是他比量今举经无我。则彼量不成。谓离我既不受生。则知第一义中定无有我。安有我智。故疏结云反显妄情定是过也</p>
<p>疏。二过既成下。结成无我可知</p>
<p>疏。第二倒惑起缘。即论明答下分四。一释答。二就文分三下总科。三今初然十二下。以义收束。四且依十二下正释经文。三中瑜伽对法。皆同为四。今依唯识第八。论文未尽下疏具之。然能所引皆在因中。能生所生因果对说故。唯识第八明十五依处。建立十因中。三习气依处。谓内外种未成熟位。即依此处立牵引因。谓能牵引远自果故。今取起种但名能引。其能所生即彼论云。四有润种子依处。谓内外种已成熟位。即依此处立生起因。谓能生起近自果故。正当今文。爱取有三是已润故</p>
<p>疏。此约二世下。会通经论。若准唯识。三世小乘。今案下经具明二义。言生引互通者。无明行中有爱取有。爱取有中有无明行识等五果。即生老死俱是果位。并如下说。言且依十二者。以此经中次第行列故。又欲总收二世三世故。然就经文且合分五。一无明。二行。三识。四名色。五合辩余支</p>
<p>疏。初至有无是无明支下。此段有五。一科经。二无智是痴。下略释。故论云。此示无明有爱。是二有支根本故。有爱即三有之爱也。亦同涅槃生死本际凡有二种。一者无明。二者有爱。是二中间即有生老病死。三然依三世下。通难释成。应有难云既举二支为有支本。那得上判唯属无明故。为此通。初依三世。即俱舍云宿惑。谓无明则过去。若无明若爱皆名无明。二依二世即唯识文诸惑皆能发业。岂无爱耶。四唯取能发下。正出其体。即唯识初能引后。彼论具云。此中无明唯取能发正感后世善恶业者。即彼所发乃名为行。由此一切顺现受业。别助当业皆非行支。释曰。即彼已下出行支体。下文方用故。引此无明体是见道全修道一分。五希常为有下。以论释经。论云。是中无智至有无者。希求常断余文疏释。疏初云不正思惟是行俱无明者。此有二意。一者为无明支通诸烦恼。已如前明。今取正起行时迷于行过。即行俱无明。非前发业无明支摄</p>
<p>疏。涅槃说此为无明因亦无明摄者。第二意为无明支。要与行俱独头起者。非无明支。则此一句犹是无明。故下疏云蹑前起后。论经但云恒随邪念妄行邪道。邪念即是无明异名。故论云恒随邪念。示无明因。远公释云。明行用无明为因。言涅槃说者。即三十七经。南经三十三迦叶菩萨品。因说无明是一切诸漏根本。迦叶菩萨言。世尊如来昔于十二部经说言不善思惟因缘生于贪欲嗔痴。今何因缘乃说无明。佛言善男子。如是二法互为因果。互相增长不善思惟生于无明。无明因缘生不善思惟。善男子其能生长诸烦恼者。皆悉名为烦恼因缘。亲近如是烦恼因缘。名为无明不善思惟。释曰。既互相生故即无明。瑜伽亦云。问若说无明。以不如理作意为因。何因缘故。于缘起教中不先说耶。答彼唯是不断因。非杂染因故。所以者何。非不愚者起此作意。依杂染因说缘起教。无明自性是染污法。不如理作意自性非染污故。彼不能染污无明。然由无明力所染污。又生杂染业。烦恼力之所熏发。业之初因。谓初缘起是故不说不如理作意。释曰。若瑜伽意。则前凡夫无智是起业无明不善思惟。非无明体不立为支。今明能生无明。亦无明摄。瑜伽克体。此经从通言蹑前起后因果互举者。此中正明行支。即无明缘行故云蹑前起后。即举其因。前正说起业无明。即举其果。故云互举。若准涅槃。无明能生不善思惟。则知无明亦有因义。正为支体不可说因耳</p>
<p>疏。次句就人彰过</p>
<p>疏。文有四。一释经。二故初地下引证。既言颠倒相应。即是求有迷三界苦。谓为乐故。三反示菩萨胜义即是论释。四谓菩萨下。是疏释论。即唯识诸门分别中。第六有漏无漏门。谓有支皆是有漏。无漏非有支故。菩萨胜义即是无漏。亦是第十一学无学分别门故。彼论云。一切皆唯非学无学圣人者。所起有漏善业明为缘故。违有支故。非有支摄。由此应知圣必不造感后有业。于后苦果不迷求故。故今疏文用彼论意。体虚不真故名妄行。菩萨善知故不名妄</p>
<p>疏。若行涅槃下。是疏释论</p>
<p>疏。以三业相应思造三行故者。总出业体。亦即唯识第八三性分别门。大乘三业皆思为体。动身之思名为身业。发语之思名为语业。思之当体即是意业三行。即经中三句。皆通三业则通色非色位。谓由下显三业相。然愚略有二。一迷异熟义愚。二迷真实义愚。初愚谓迷当报。不知善恶感当苦乐。故于现在恣情造恶。谓杀生等有三品故。成三涂因。如一地说。言及人天别报苦业者。五戒及下品十善。是人总报之业。前曾损他感诸根缺等。即是别报。曾决罚他亦招此报等。故为苦业。从然别必兼总下。释感别报。非属行支义故。唯识亦云。由此一切顺现受业。别助当业。皆非行支。以无明支于发业中。有能通发总别报者。有能但发总报之者。亦有但发别报之者。唯取初二。为无明支之所发起行支所摄。第三非是行支所摄故。疏拣云唯感别报非行支故</p>
<p>疏。由迷真实义愚者。即第二愚。三界苦果业惑是集。即道理胜义故名真实。今谓苦为乐迷业是集。故起福行。八禅净业亦是此愚</p>
<p>疏。次于下明识支。疏文有二。先附经略释。后即是所引下引证广释。于中三。一举他教。二会今经。三申今论。初中引二论一经。明所引宽狭。初引唯识。但取识种于中分四。一总明五种是所引支。二约为异熟下。别示五相。既云此五起无前后故不依次。而论具云。此中识种谓本识因。除后三因。余因皆是名色种摄。后之三因如名次第。即后三种。释曰。三因即六处触受</p>
<p>疏。已别配识支。即是第八识种。望当异熟亲因缘故。三因位难知下释通妨难。谓有难言。既无前后。何以先识后触受耶。故为此通。四五不离心下。会释经文。既有五种。何以但名植心种子故为此释。而有二意。一约总别云不离心。二约隐显兼会今疏。但名此段为识支故。识等五支皆通因果。识则显因隐果。四则显果隐因。后果但说生名色芽。不说识故</p>
<p>疏。然唯识论下。第二会通集论。欲显不同。故举集论识通能所引。是彼所立正取业种。是出所以。以行熏心招当果识。故为识支。若尔识种何收故云名色名色宽故</p>
<p>疏。缘起经说下。三会缘起经。于中三。初总举二业种识种下正辩所立。由业熏识招于当识故。以二种名为识支。业种能引识种所引。共为识支。三识种但是名色所依者。出彼难意结弹集论。言但是所依非名色体。依根本识。方说余识有羯剌蓝故。为果既尔为因亦然</p>
<p>疏。今经意同缘起经说下。第二会今经。故双举行识出同之文。既言于诸行中植心种子。义当识支明通取二。疏论云此中下。第三申今论释。显心偏得种名。亦显此是因缘之义</p>
<p>疏。次有漏有取下。疏文有三。初总显文意。二如初地下引证。彼经云。欲流有流无明流见流。起心意识种子。三有漏是爱下。别释经文。既举爱取种。未润时但名所引。爱取润竟故名能生</p>
<p>疏。复起下辩名色支。疏中二。先释总句。后所谓下释别句。总中言现行名等皆生老死者。等取五果。谓识名色六入触受。此五从初结生。直至于受诸增长位。总名为生。诸衰变位名之为老。蕴坏为死。不离此五。依三世说。现在五果即是过去生老死也</p>
<p>疏。二为显前来下。此明二世一时。而辩能生所生支。于中有六。一略标举。二引论证成。三会通异解。四结成正义。五傍摄异门。六依文正释。今初有三。初标十因生于二果。二名色居初下通妨。谓有问言。若生二果应云生生老死。何言生名色芽。答云。为欲显于当来二果差别之相。次第说五故。识在于种故名色居初耳。三谓由前心等下。就经略辩下。别当具。疏故唯识下。第二引论证成。论文具云三能生支。谓爱取有近生当来生老死故。谓缘迷内异熟果愚。发生能招后有诸业。为缘引发亲生当来生老死位五果种已(即指前也)复迷于外增上果愚(覆业无明也)缘境界受发起贪爱(即是爱支)缘爱复生欲等四取(即取支也)爱取合润能引业种及所引因(即五果种)转名为有。俱能近有后有果故。今疏略引。但取合润成有义耳</p>
<p>疏。瑜伽第十下。第三会通异解总有二文。皆唯识论暗通瑜伽。今显所引论名及次第耳。初唯说业种者。意云因是善恶果是无记。名异熟果。识等五种虽正为因能生。无力正生果故。不得名有。故瑜伽次问云。何故不说自体为自体缘耶。答由彼自体。若不得余缘。于自体杂染不能增长。亦不损减是故不说。即斯意也。言如后段说者。后段经云取所起有漏业为有是也</p>
<p>疏。三十八中下。即第二意唯取五种。意取因缘拣去业种增上缘故</p>
<p>疏。实则总有八支下。第四结成正义。业种为一识等为五。则所润有六是有支体。爱取令润如水入芽能所合论故言有八。合八为有有无别体。故云假有。即唯识论诸门分别中假实分别论云十二有支九实三假。一已润六支合名有故。二即生死。三相位别立生死故。今当其一</p>
<p>疏。若以十二下。第五傍摄异门。谓今世十因所依。即前世之二果故成十二。然生老死离识等五虽无别体。增长衰变相有异故。是假有故。故成十二。今文中无故云傍摄</p>
<p>疏。且约有支文有六缘下。第六依文正解。上二句标。由上开二义。今废识生名色。但取有生于生故云且约有支</p>
<p>疏。一业为田下。别释即是行种者。现行之业当念即谢。熏识为种是所润故。望所生果但为增上缘者。如田无种不能生故。疏二识为种者。此识为种以识等五未至现行。即名言种望于后世生死之果。是因缘故。故云亲因。此即自体缘起也。次如世下双喻上二。若无业因识不成种故。感苦乐唯善恶业。是故识种三习气中唯是名言非有支故</p>
<p>疏。无明暗覆等者。释此一句分四。一举论释。二此则下释论意。三举例。四引他论。二中言等能发起者。即俱舍论等起之义。论云等起有二种因及缘刹那。如次第应知。名转名随转。释曰。初句标表无表色。等起有二种。次句分别。一因等起。二缘等起。发业前心名因等起。在先为因故。与业俱心名缘。刹那等起同刹那时故。下句立名。因等起心名转。转名为起。将作业时能引发故。刹那等起名为随转。谓随业转正作业时不相离故。解曰。今取业前无明即因等起也。故远为助</p>
<p>疏。亦是举于前下。三引例。释即依三世为例。前世无明既具一切烦恼。今现在爱取之中。亦具诸惑故</p>
<p>疏。准唯识下四引他论。此之无明亦是能润爱取所摄。前是发业无明。此是覆业无明故不同也。即迷外增上果愚者。出爱支中无明之相。亦唯识文如前已引。次又诸烦恼下。亦唯识文为成前义。又亦不局迷外增上故。唯识云。一切烦恼皆能润业。而润业位爱取力胜耳。次云。以约十因同一世者。十因同世必是生报之业。能发能润一处俱故。若远公意无明有四。一迷理无明。义通终始。二发业无明。在于行前。三覆业无明。此在行后识前。四受生无明与识同时。或在识后。望过去种子心识在于识后。望能生识与识同时。今是受生无明</p>
<p>疏。论主指常求有无之爱。即是举例者故。论云常求有无爱水润故。明是指前。今云即是举例者。此中之爱不异无明支中爱故。亦即是前标中有漏者。前云有漏是爱有。取是取故。是此中爱支。次云以前有爱无明摄者。彼是无明中爱。即发业爱耳。今是润业之爱。故不同也</p>
<p>疏。要数溉灌方生有芽者。故唯识云。于润业位爱力偏增。说爱如水能沃润故。要数溉灌方生有芽。且依初后分爱取二。谓爱初名爱爱后名取</p>
<p>疏。我语等取为我慢故者。即上论云缘爱后生故等四取。释曰。谓一欲取。二见取。三戒取。四我语取。今顺经中。我慢之言先举我语。以等余三。言欲取者。谓取五妙欲境故。瑜伽云。欲取云何。谓于诸欲所生贪欲。见取云何。谓除萨迦耶见。于所余见所有贪欲。戒禁取云何。谓于邪愿所有贪欲。我语取云何。谓于萨迦耶见所有贪欲。有人释云。戒谓恶戒禁谓狗牛等禁。我语谓内识依之说我故。有余师说。我见我慢名为我语。云何此二独名我语。由此二种说有我故。我非有故。说名我语。如契经说。苾刍当知。愚昧无闻于异生类随假言说。起于我执。于中无我及与我所(云云)瑜伽云。欲取唯生欲界苦果。余三通生三界苦果</p>
<p>疏。六见网下疏文有二。先出见网之体。后令无漏下。出见网名意。网即是喻。已下种子复加土覆。恐有虫鸟。罗之以网则禽兽不能侵。今此已下生死之种。更罗见网则无漏鸟兽不能侵损。决定受生故</p>
<p>疏。论总释云者。以论才释无明覆蔽故。常求有无爱水润故。竟便云如是住如是生心故。疏以此二句总显生名色芽。谓识为能住种业为所住地。爱取无明是住因缘故。云由无明爱令上识种安住业地。此释如是住。下云名色心生者。释如是生心。名色为所生心。上皆为能生。疏。却释我慢等者。言却释者。经有六句。方释前四慢。见未释便即总释。释总已竟更释慢见。故云却释。谓我是下。疏释论文。论次释见网等者。此中论文。具云我生不生如是等种种见网。余是疏释</p>
<p>疏。如初地下引证。意云。初地从无明下有九句。经皆名邪见。今上六句。经文无明业识皆名见网</p>
<p>疏。然上诸句下。释生名色芽中三。初结前生后。即是所生下。二立理合云生识故。引俱舍意识正结生蕴故。三今以前下。出称名色所以。所以有二。一约隐显故。二名色与识不相离故。前中亦二。一正明隐显。二出所以。今初五种但显心种。五现但显后四。五种得名望于五果。岂得五果而无识耶。故云略其总报。总报即第八识。大乘第八是识支体。余之七识名色支摄。故依于第八故云所依</p>
<p>疏。欲显识生下。第二出隐显所以。所以有二。一欲显识缘名色故。若种现皆五。则识缘名色不成。二复欲显下显通种现。通种异小。通现异于唯识之义</p>
<p>疏。然名色下。第二名色与识不相离故。如二束芦。先正明后故初地下引证。总引三文。一引前经但云苦芽不局名色。二引论释既名色共阿赖耶生。则知名色依现行识。三即此后文下。引后文证次下当释。以此三文。即知此中具于二支隐于识支显名色耳</p>
<p>疏。次名色增长下。疏文有二。先总指。后然此一段下。出指所以。以此段中未欲显相故</p>
<p>疏。下句拣邪因者。以我为因是邪因故。此卫世意。彼以神我为作者故。若僧佉师。则以冥性而为作者。我是知者而非作者</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 