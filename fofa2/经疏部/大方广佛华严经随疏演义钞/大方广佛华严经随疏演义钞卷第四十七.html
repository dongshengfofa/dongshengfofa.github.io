<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第四十七</p>
<p>　　　　唐清凉山大华严寺沙门澄观述</p>
<p>　　兜率宫中偈赞品第二十四</p>
<p>疏。文中幢者略有五义者。刊定有七。今略其二。言一高出二建立者下。施幢旛中皆有其文。一高出者亦云高显。显即显现亦出义也。下经云愿一切众生建高显幢。然智慧灯普照世间。二建立者下。经云愿一切众生立坚固幢。悉能摧殄一切魔业。其刊定七中。一坚固义。二灭恐怖义。三归向义。四建立义。五高显义。六摧殄义。七不为他坏义。今以坚固即不为他坏。准上引经即建立中摄。又他不坏在灭恐怖中摄。故涅槃三十一云。修戒定慧如帝释幢不移转故。故略其二。谓不为他坏及坚固义。疏。归向义者。列众中有如灯幢为众所归。四摧殄者。七十八云。菩提心者如猛将幢降伏一切诸魔军故。言灭怖者。智论二十四明修八念能除恐怖。言八念者。于六念外更加息怨。于念三宝中引经证云。佛告诸比丘。释提桓因与阿修罗斗。在大阵中时告诸天众。汝与阿修罗斗时。设有恐怖当念我七宝幢恐怖即灭。若不念我幢。当念伊舍那天子(帝释左面天王)宝幢。恐怖即除。若不念伊舍那宝幢。当念婆楼那天子(帝释右面天王)宝幢。恐怖即除。以是故知幢为灭怖畏义。疏故下文慈氏座前等者。即六十七经优钵罗华长者中经云。善男子。兜率天中有香名先陀婆。于一生所系菩萨座前烧其一丸。兴大香云遍覆法界。普雨一切诸供养具。供养一切诸佛菩萨是也。疏一离障成身对等者。以文易故。疏不指经今当指之。二入一切土下入刹对。三于一念下。是四无量无数下是。五恒以净念下是。六以小入大下是。七获一切智下是。八一切如来下是。九则金刚下是。十已得诸佛自在神通下是。初得通。后于一切数下立法。疏从由离数下。释上立法。疏谓世俗幻有下。别示真俗镕融之相。相从缘生举体即空。理非断灭。故常自有。然有三意。此上第一当体以明。二有是空有下。明二谛交彻成上即有是空即空是有。三有空空有下。结成镕融。即仁王云。于谛常自二。于解常自一。通达此无二。真入第一义也。从菩萨智契下。结成能立。第三偈赞。疏总显回向不出悲智下。总文分四。一摽。二即悲下双出悲智为金刚义故。三七十八下。引证悲得金刚之文。四故知金刚下结弹。以今古诸师皆唯般若喻金刚故。不观文中下。成上失意。以金刚经具悲智为金刚故。彼经云。佛告须菩提。诸菩萨摩诃萨应如是降伏其心。所有一切众生之类。若卵生。若胎生。若湿生。若化生。若有色。若无色。若有想。若无想。若非有想。若非无想。我皆令入无余涅槃。而灭度之(悲济九类也)如是灭度无量无数无边众生。实无众生得灭度者等(大智而无所度也)故疏结云悲智双运。疏然夫进修略有五法者。释此三偈。自有二重。一约五法。即智论文。天台取之为二十五方便。此第五五。止观具云。谓前二十法虽备。若无乐欲希慕心。(一)身心苦策(二)念想(三)方便(四)一心决志者(五)止观无由现前。释曰。上即反释。下顺释。云若能欣慕无厌(一)晓夜匪懈(二)念念相续(三)善得其意(四)一心无异(五)此人能进前路。一心喻船柁。巧慧如点头。三种如篙橹。若少一事则不安稳。无此五法。事禅尚难。何况理定。疏又慈氏论下第二九因释也。即瑜伽论。从人詺论。是其造故。醍醐喻经即涅槃经。经有五味。从牛出乳至于醍醐。醍醐喻大般涅槃。故事即三十八经。明三十七品。根本是欲因名明触。摄取名受。增名善思。主名为念。尊名为定。胜名智慧。实名解脱。毕竟名为大般涅槃。广如经说。今即瑜伽引经。故经论无违。疏欲为根本者。起希望故。二作意所生者。数数警觉故。三触所集起者。和心心所对胜境故。四受所引摄者。领在心故。五以念为主者。常名记故。六定为上首心澄寂故。七慧为最胜者。择善恶故。八解脱为坚固者。息缠缚故。九出离为后边者。觉道满故。从有前下总结释。疏次句触集及受者。即于佛得见佛闻法。皆是触对见闻必领在心也。次句定及解脱者。修即心定澄寂也。清净为解脱可知。后句履佛行道即已出离觉道满故。疏因缘和合方能见者。正同金刚经云。如人有目日光明照见种种色。但彼以般若日为法中明心不住法。则内心自有因缘。不同佛力为日也。疏以因夺缘者。因即精进力。言如出现品者。谓佛光救地狱众生生天。便即念言。此是如来威神之力。佛便报言。此非如来威神之力。若一众生于如来所不种善根。能得如来少分智慧。无有是处。是也。疏非谓是非化者。此一向是遮。即拂迹入玄耳。故昔人云。我言非有者。但言非是有。非谓是非有。如人夜见于杌谓之为人。智者告言此非是人。但非其心中计人之执。愚人闻之便谓此杌。是于非人。非人即鬼故。人执虽无。鬼执即起。故为惑耳。故释云上半绝待。则化与非化两亡。疏二不碍化故者。即重释亦复非非化。此即以化遣于非化则上句非变化者即是真身故。亦复非非化者有化用故。前释上半是体下半是用。今此则上半自具体用。依于后义广释经文于中二先总明。然约二身自有多义。一法报合为真身。应化合为化身。二法身以为真身。报应皆为化身。今依此义故云非谓三身独一是化。疏且依真下。第二开章别释。初开义中言各二义者。即真同真如。化同依他。各有二义更无别也。如前已释。但前通相说真如依他。今就佛身以说二义。疏揽缘无性者。则知报身亦缘成义耳。疏二融合等者。真化别合者。即真如上二义自合依他上二义耳。各成四句且真中四者。一真。二非真。三俱。四泯。以前二义易故不明。又是合故不开。但明后二句化中二义亦然。疏二融通者。即将真如二义。与依他二义互相收摄耳。文有四节。前二节明四义交络相融。三复融上二。四真化镕融下。结成一味法界。四中一取真如不变义。与依他体空义合。由在缘不变故显体空。体空即真如。此即真理夺事故真不无。不变体空即是真空。化不有者。依他全体空故。二又由真随缘下。取真上随缘与依他幻有合。此即真理成事门。故化不无以能成事故。真不有举体随缘故。又上二义第一含事能显理门。故云不无化用以有化中空义故。由化生即空故能显理第二义中兼得事能隐理门故。故云不无真理。但随缘耳。疏又由随缘幻有下。第三总融上二以前各别合中。二义已融今复真化互合故。四结可知。疏菩提是有法。定不系时故是宗法者。因明疏云。前陈是有法。后陈是宗。法与有法和合为宗。言有法者。由于前陈为所依。能有后陈故。有法但是持自性法无有轨义。后陈具二。谓由不计时。知是常法如由无常。知是有为等。作初偈量云。日体无分别。不与昏夜合。如来无分别不与三世合(菩提是有法定不系时是宗法因云无分别故同喻如日轮与偈合之日体无分别等也)二约非世为因。菩提是有法。定不系时是宗法。因云体非三世故。同喻如日轮。以偈合云日不属于时。不与昏夜合。佛非世法故。不与三世合。三约超诸数。释菩提是有法。定不系时是宗法。因云非有为故。同喻如日轮。偈云日轮无出没。不与昏夜合。如来非有为不与三世合。又若以超时现时等四句皆宗者。若依前释上二句牒妄情。今将上二句合在下半。成经偈云。如来得菩提。实不系于日。而随众生。说某日佛成道(菩提是有法定不系日随机说日是宗法因云体非三世不碍三世故同喻如日轮日体恒明随映见殊不合昏夜佛体湛然随机应已超三世说三世)故疏云定不系日。随机说日是宗法。而出因云。体非三世不碍三世。等者。等取无分别不碍分别。非有为不碍有为。合等可知(菩提是有法定不系日随机说日是宗法因云体无分别不碍分别故同喻如日轮日离分别随时殊不合昏夜说昏夜佛无分别随机应己离分别说分别菩提至宗法同前因云体非有为不碍有为故同喻如日轮日非有念随时殊不合昏夜说昏夜佛非有为随机殊已超有为说有为)若作偈者五言即云。日明映山故。无时说昼夜。佛体不碍用。常住说三世。若七言云。日体恒明随映殊。不合昏夜说昏夜。佛体湛然随机应。已超三世说三世。对上三因亦应云日离分别随映殊。佛无分别随机应。皆可意得。第七菩萨。疏义亦然者此含多意者下。出三意。一释三身及与佛义。体即法身。依是报身。聚是化身。从所觉已下释佛义。所觉是法身。能觉报身。觉他是化身。二又义名所以。明成佛所以。即具众德故。问明云。一切诸佛身唯是一法身。一心一智慧力无畏亦然故。三又应用下。即约利他辨同。言法身作五业者。即应化法身。言五业者。世亲摄论第十云。第一救济有情灾横为业。于暂时见便能救济盲聋狂等诸灾横故。二者救济恶趣为业。拔诸有情出不善处置善处故。三者救济非方便为业。令诸外道舍非方便求解脱行。置于如来圣教中故。四者救济萨遮耶见为业。授之能超三界道故。五者救济诸乘为业。拯拔欲趣余乘诸菩萨。及不定种性诸声闻等。安置善处。令修大乘行故。于此五业应知诸佛业用平等。若梁摄论当第十五。疏二十一种功德下。即指上品所释。谓所依智等三事佛佛平等无性。亦明是利他德。疏二约十身下。先正释同义。后此有三因下出因。第八菩萨。疏真如体净即第八回向中义。复净世间即今偈意。疏妄惑既寂真智不无者。拣异断空。开示下。即法华开示悟入意也。疏随念随现故名心等者。此有二意。一随念多少。佛亦等之如称一口有一化佛等。二随念浅深。佛应称之见有优劣。从又了心境下。约观心释即心即佛之义耳。第九菩萨。疏谓法性身者。此初一偈。上三句约四身说遍。第四句约十身说遍。此十身正说众生国土等十身故。则有虚空处即虚空身。国土处即国土身等故。无非佛身矣。第十菩萨。疏上十菩萨下。总结。言六相者。一总显佛德。二别则十种德殊。三同则同明佛德。四异则十德互望不同。五成则共成佛德。六坏则各住自性。从所以偈后下。彰无结意。此后一段前二会无。此后例前二会无。亦是三贤之最后故</p>
<p>　　十回向品第二十五</p>
<p>疏。二释名中文有二。先得名。后释名。前中二。先总。后然十之别名下。别释。于中三。一成三回向。二开三下开三为十。三会十归三。就第二中。四回因向果。言如深密瑜伽等者。深密第四观自在菩萨白佛言。何因缘故波罗蜜多名波罗蜜多。佛告观自在菩萨。五因缘故。一无染着。二无顾恋。三无罪过。四无分别。五正回向。乃至云正回向者。谓以如是所集波罗蜜多回求无上大菩提果是也。言瑜伽者。即三十七云。云何菩萨无倒回向。谓诸菩萨三门积集所有善根。即善修事业。一方便善巧。二饶益于他。三去来今世一切摄取。以纯一味净妙信心回求无上正等菩提。终不用此所集善根。希求世间余果异熟。除无上正等菩提。梁摄论第十云。由般若回向前六度。为得大菩提故。施等无尽故。般若能引方便。又释方便波罗蜜中云。内欲为利益诸众生故。所作善根功德悉皆回向无上菩提。言等者。无性世亲皆同此说。无性释云。若以此善根求无上正等菩提者。为证无上佛菩提故。世亲释云。所有善根皆悉回向无上菩提。作诸有情一切义利。释曰以文易故。疏但略指。疏六回比向证其文非一者。以文多故。若取现证即前第三中心未净者令得清净。清净即净心地。净心地即初地。未净即比是。回他比令他得证亦是自比。令他得证等。疏八回差别等者。初列忏悔等五门善根。为差别善根。一一回向中皆愿成普贤圆融行故。疏十回顺理事行。向理所成事者。谓初积集资粮位中双顺事理。即志求大乘猛勇无畏等事行。植般若德本深心不动。心宝成就等即顺理行。以言向理所成事者。谓百门真如况所成行即理所成也。疏前十义中下。第三会十归三。疏若依总云下。第二释名。疏因果主伴具足者。因主即金刚幢力。因伴即听者善根。果主即遮那二力。果伴即十方佛加。谓法因下。出五因之由。法因久远愿遂将化是遮那本愿主伴加威即及威神力为主加威。十方佛加为伴加威。疏亦犹十地前十自利等者自利即同所成。利他即同所作。疏然约行布下。结释。明非全取十地中义以释今文。故疏上云亦犹十地。犹者如也。但云如二利其中句义则全不同。言地约说地此约回向者。彼云如实说菩萨十地差别相故。此云所谓说菩萨十回向。居然自别。言况彼义皆次第者。彼中次第显于地前地上等。谓彼云缘念一切佛法故。修习分别无漏法故。此即地前。次经云善选择观察大智光明巧庄严故。即是见道。次经云善入无量智门故。下六句辨修道。此句寄从二地至七地。次下五句寄入八地至佛地。则自浅至深。地前地上见修究竟次第不乱故。今则反此者。明不依彼次。如今经文无彼地前地上见修等。次文之与义俱不全同故。但可云如彼不可依彼次第释也。上之十句所成亦然。但可类耳。疏初三明有作净法力等者。此亦取论势而句多少所用不同。彼十句中初总余别。别中初句他力。下八自力。自力之中二。初一句有作善法净。经云普净法界故。次一句教化众生净。经云普摄众生故。余有六句皆名身净摄为三种尽等。今则有作有三句。无作有二。身净有三。又阙教化众生者。以依次无故。摄在初有作净中。而言四净者。以因中有四义故。一有力能作。二无力不能。三具二能引生。四泯摄前三。称理成德如次配前四净。余广如彼。以句开合不同。亦可类取耳</p>
<p>疏。此是地前有三尽下。通妨可知。从又前加下。亦辨三贤望于十地。事须差别不可全同也。疏然此十句大同地经者。比前诸段彼不全同今为大同。既唯一句前却故得全引。彼释所以。此多同者以有智辨令其有说。则得大同前就所说故小异耳。此中十句须观下十地经。疏不可具引随要略引。言三种同智者。即自相共相及不二相。自相者色心等殊。同相者同无常无我等。不二相者即一实理也。疏或六七前却者。六即不畏辨才。以经云不思议善观察三昧。同彼如来无所畏故。七是教出辨才。以不可沮坏一切善根是教出故。大同地经成道自在故。疏六种正见者。一真实智正见。二行正见。三教正见。四离二边正见。五不思议正见。六根欲正见。疏今初若直就经文下。先按经释。后若取论下。依论势释。前中先释文。后故收前后下。摄为体性。前中先别释三句。后然总论品内下。总显难思。前三句中释第二句。自有四义。一以体释不思议。以用释大。二双约体用释不思议。三体用双融释不思议。四约三大相融释不思议。疏即是广大不颠倒心者。四心之二至第八回向当广引释。救护众生即广大心。离众生相即不颠倒心。上释救护等竟。次回向是行下。以第一别名对总回向。以辨得名。三明知下结弹古义。以救护言为所回向故。四将坠下。别释救护二字。第二不坏回向从所回善根得名。三通能所回悉皆等佛。四从所回向立名。五从所成德。六从所回。七通能所。八亦通能所善根皆同如故。第九从能回向心得名。第十亦通能所回。及所向法界立名。疏二通论一一中下。疏文有五。一总摽有三。二此三各有二义下。明成三之因。三所以下。立三所以。四又此三者其必相资下。融通三相。五结成圆融。今初可知。疏此三各有二义者。第二成三之因。言必由众生者。若无众生菩萨不修行故。即由上义故此修善属于众生是彼之分。如父资财而子有分。言余二流故者。同上必由众生而成。为菩提故为实际故。而修其善即是二流。从菩提分故下。同上是众生之分。一切万行皆菩提分。分亦因义皆称实际。即实际分耳。疏二凡是菩萨下。前就境明。此就人说。又前以人从法。此则摄法从人。又前是顺释。此是反显。疏所以要须三者下。第三立三所以于中二。先取三类。后通约所成。前中有十文。有标列释结。疏一依三法者下释也。三法即智论意。亦三般若及三大也。文中但出三大。真性实际即实相般若。观照即观照般若。资成即是眷属般若。以不同三般若名。又不摄五名故略不配耳。疏二灭三道即三杂染。谓烦恼道业道苦道也。疏三净三聚者。故法集经云。若菩萨舍于三聚回向之心。菩萨不应与彼共住。疏四显三佛性即涅槃意。以第一义空是正因性故。了因虽通万行成于菩提究竟了故。了了见佛性故。缘因亦通万行成于菩提对上正因今以菩提照了故。以向生为缘耳</p>
<p>疏。五成三宝。诸佛所师所谓法也。以法真常体性离故。以众生同体。故我向之。次四但列不释。下但云如次配之。六法身即所证之实际故。报身即能证菩提故。化身为众生故。七证实无惑故为断德。菩提是智。化生是恩。不在言也。八言实相菩提者。下经云。譬如世界有成坏而其虚空不增减。一切诸佛成菩提。成与不成无差别。合中上句即实智菩提。下句即实相菩提。净名云。菩提者不可以身得。不可以心得。寂灭是菩提灭诸相故。九证三涅槃。于中先正释。后若依地论下。结弹地论。地论但说性净及方便净。方便净即真净。今明真净即圆满净。万德俱圆相累俱寂故云圆净。迹尽双树机尽应移故。是方便净也</p>
<p>疏。十安住三种下。此义深难。又复最后故偏释之。释解脱中具有三义。一自解脱。二解解他。若自有缚能解他缚无有是处。三化众生即作用解脱。余如前后说</p>
<p>疏。以斯下结例。先结前。后若立三种菩提下。例释。于中先例三菩提心。即起信云信成就发心者。发于三心。一是直心。正念真如法故。即向实际。二者深心乐修一切诸善行故。即向菩提。三者大悲心。救护一切苦众生故。即向众生。则亦用此十而成彼三。后又此十内下。展转相成成百。三门可知</p>
<p>疏。第四定位有三。初约五位。二略指前文。三约教料拣。今初有二释。前属资粮。后属加行。前中引庄严论证。即第七论偈云。行尽一僧祇。长信令增上。众善随信集。亦具如海满。长行释云。若诸菩萨行。行来一阿僧祇劫。尔时长养于信方至上品。于信增时一切众善随信聚集亦为具足。如大海水湛然圆满。次引唯识成上庄严。后引杂集。转证唯识及上二文。杂集论云。云何菩萨依瑜伽地方便修行证无所得(问也)谓诸菩萨已善积集福德智慧二种资粮。已过第一无数大劫。此结前也。闻已随顺通达真如契经等法。如理作意发三摩地等。五位之义十住略明。广在十地。今但定位是资粮位。信至回向皆资粮故。疏有云此十回向下。第二明是加行。四加行义亦如初地。然有二释。前释即三藏意。言此文为证虽不分明者。以但云四是胜解行摄胜解行位即通指地前。设四加行在回向后。岂不亦是胜解行摄。以四善根未入地故。疏一云四加行中世第一摄者。即真谛意。杂集亦云愿乐行人自有四种。谓十信十住十行十回向。为菩萨圣道有四方便。或有四十人。如须陀洹道前有四种方便。此四十人名愿乐行。于第一阿僧祇修得圆满。亦于地前无别加行故。疏结云则无五位。疏余约四位下。即第二略指。而言等者。彼有十门故。一约五位。二约四住。三约十二住。四约十三住。五约十三法师。六约五忍。七约五十二位。八约四十二贤圣。九约六种性。十约四十二位。圆融兼第九中含于楞伽无复次位。并指如前</p>
<p>疏。上来多是下。料拣即依五教。后四一始教。二有说三贤下终教。三有言一切下顿教。四若依当部下圆教。于中二。先正释。后然与下句数对前融通。疏第五行法差别中。先正释圆融。则一回向行具摄诸回向行。二行布如向所释。别名义中后有以十向配于十度者。即北京李长者释意以名收之。亦有理在者。一救护众生离众生相似施。二不坏似戒。三等佛似忍。四至一切处似进。进故周遍。五无尽功德藏似禅。禅摄德故。六随顺坚固。顺般若故。七等随顺众生同方便故。八真如相似大愿故。九无缚着。似力故。十法界无量似智入故。欲显多途不坏行布。四十位中多分相似。故为此收而一一位中多列诸度。又如第六广说于施。故非正义。故云亦有理在。第五说分。疏又本业云下。先标以空涉有。即先明离众生相。后救护众生也。言不受而受诸受者。受即五阴。及与六受。由了无相故不受诸法。为物现在见闻觉知故而受。又已超五阴现生之阴也。故净名云。以无所受而受诸受。未具佛法亦不灭受而取证也。回易转化者救护非一故。疏今初古人下。文中四。一叙昔。二若顺前名下申正义。三以是初行下通妨。妨云何以将总体为别体。故为此通。四若以为欲下。纵收古义</p>
<p>疏。五怖畏中含三道故者。恶道怖畏苦也。恶名是烦恼。大众威德是业。若举其因五皆烦恼。又死及不活。烦恼为因。余少功德。即是业也</p>
<p>疏。根本不觉者。即起信文即最初无明</p>
<p>疏。一大事义已如初会疏。一福德之轮已圆等者。每句之中有法喻具足。一如日轮圆满为喻。法合即是福德已圆。二唯智一字是法。余通法喻。唯喻日轮广者。周铁围故。深者不分而遍等故。难测者通上二义。六三乘山谷者。十大山王如菩萨乘。黑山为缘觉。高原为声闻。谷兼众生少分可生者。余可思准。上辨中十藏前七者。一信二戒三惭四愧五闻六施七慧</p>
<p>疏。故第三回向明十种乐者。疏文有一等取余九。二无有等比佛三昧乐。三不可限量大慈悲乐。四一切诸佛解脱之乐。五无有边际大神通乐。六最极尊重大自在乐。七遍广大究竟无量力乐。八离诸知觉寂静之乐。九住无碍住恒正定乐。十行无二行不变异乐。疏又不思义法下。疏亦有一等余。二住种种身作诸佛事。三住平等意转净法轮。四住四辩才说无量法。五住不思议一切佛法。六住清净音遍无量土。七住不可说甚深法界。八住现一切最胜神通。九住能开示无有障碍究竟之法。减数十耳</p>
<p>疏。先救八苦。有一生苦。二老苦。三病。四死。五五盛阴。六求不得。七怨憎会。八爱别离苦。八难下当广释。疏尾闾壑出现品当明。疏问众生之苦等者。上略释竟。此下问答。答中三。初正明。二上来下料拣。三问若依下通妨难。疏此依梁摄论第十一说者。本论云。甚深差别者。若菩萨由此方便胜智。行杀生等十事无染浊过失。生无量福德速得无上菩提胜果。释论曰。如菩萨能行如所堪行方便胜智。今显此义。若菩萨能行知如此事。有人必应作无间等恶业。菩萨了知其心无别方便可令离此恶行唯有断命方便。能使不作此恶。又知此人舍命必生善道。若不舍命。决行此业。堕极苦处长时受苦。菩萨知此事已。作如是念。我若行此杀业。必堕地狱。愿我为彼受此苦报。当令此人于现在世受少轻苦。于未来世久受大乐。譬如良医治有病者。先加轻苦后除重病。菩萨所行亦复如是。于菩萨道无非福德故离染浊过失。因此生长无量福德故。能疾证无上菩提。如是方便最为甚深行盗等行亦复如是。涅槃仙预国王者。第十六经梵行品。因说一子地。迦叶难云。若诸菩萨住一子地者。云何如来昔为国王行菩萨行时。断绝尔所婆罗门命。下佛广答。先说慈悲竟。末云菩萨常作是思惟。以何因缘能令众生发起信心。随其方便要当为之。诸婆罗门命终之后生阿鼻地狱。即有三念。一者自念。我从何处而来生此。即便自知从人道中来。二者自念。我今所生为是何所。即便自知是阿鼻地狱。三者自念。乘何业缘而来生此。即便自知我谤方等大乘经典。不信因缘。为国王所杀而来生此。念是事已。即于大乘方等经典。生信敬心。寻时命终生甘露鼓如来世界。于彼寿命具足十劫。善男子。以是义故。我昔为与是人十劫寿命云何名杀。疏近障天乐况大菩提惑习双亡者。释曰。此即大品经意。第一经云。菩萨摩诃萨行般若波罗蜜。增益六波罗蜜时。诸善男子善女人。各各生欢喜意念言我等常为是人作父母妻子亲族知识。尔时四天王天乃至阿迦尼吒天皆大欢喜。各各念言。我等常作方便。令是菩萨离于淫欲。从初发意常作童真。莫使与色欲苦会。若受五欲障生梵天。何况阿耨多罗三藐三菩提。以是义故。舍利弗。菩萨摩诃萨断淫欲出家者。应得阿耨多罗三藐三菩提。非不断欲。从今言淫欲即是道下。诫劝得意之义。前已曾有法界品中更当广释。疏依解节经说有五乐初会已具</p>
<p>疏。顾复之义见于毛诗者。诗云。父兮生我。母兮鞠我。拊我畜我。长我育我。顾我复我。出入腹我。郑玄笺云。顾视也。复反也。言子离虽近犹步步反顾。又笺诗云。是顾是复者。顾念而复之。今菩萨于诸众生亦尔</p>
<p>疏。今初功高二仪而不仁等者。即肇论中文。侧用老子意。老子云。天地不仁以万物为刍狗。圣人不仁以百姓为刍狗。即道经道冲而用之章。注云。不仁者不为仁恩也。刍狗有二。河上公云。刍草狗畜即二物也。御注云。结刍为狗不恃其警吠也。大意明天地圣人无心恃其仁德也。今菩萨亦然。菩萨功高而不恃般若观空故。而弥昏者若无所知也。言高二仪者二仪覆而。不载。载而不覆。菩萨兼之。又但覆身不能覆心及万善等。言明逾日月者。日月之明不兼昼夜。大悲菩萨长烛幽昏。日月照身不能照心。菩萨智慧反此。无法不照。故下文云不求恩报即不仁等义也。疏然一一随相皆具如下诸句离相者。且如上向一切众生即安置众生于无所著法性回向等诸句。又如大般若随一离相遍历八十余科之相。如一清净遍历色等。今不欲繁文故各并一处耳。疏初十四句离所取相等者。此中即具五法。一相。二想即妄想。三名。四如如。其正智含在离妄之中。疏性自无著者。拣非修成无著。修成文在安置之中。疏众生了自性者。自性即真如。具不变随缘故</p>
<p>疏。九总显诸事能成因缘者。诸事即能回能向等。皆从缘生故。疏明上回向不出于十者。即总结也。言由后二句故无性者。二句即能成因缘及缘所起。以从缘起故无性也。言无性故无所著者。结归总句。安置众生于无所著法性回向也。以总该别故皆无著也。疏二离能取想下。疏文有三。初略释经文。二故大品下引证。三释三不同。二中引三经证。一引大品。二即光明觉。三大般若。今初即随喜回向品引文小略。若具经云尔时弥勒菩萨。语须菩提。若新发意菩萨。念诸佛及佛弟子诸善根。随喜功德最上第一最妙无上无与等者。随喜已应回向菩提。云何菩萨。不堕想颠倒心颠倒见颠倒。须菩提言。若菩萨念诸佛及僧。于中不生佛想。不生僧想。不生善根想。用是心回向菩提。心中亦不生心想。菩萨如是回向。想不颠倒。心不颠倒。见不颠倒若菩萨念诸佛及僧善根取相。取相已回向菩提。名为想颠倒心颠倒见颠倒。智论释云。须菩提答。若是菩萨以般若波罗蜜方便力故。能于诸佛不生佛想。及弟子诸善根中。不生善根想。一切法从和合生无有自性故。无有实法名为佛。是不生佛等想。是回向心亦不生心想。是故菩萨不堕颠倒。与此违故即堕颠倒。二光明觉可知。三若依大般若第二会。正当别行大品。文辞小异大旨无别。而大品所引经末亦云。若菩萨摩诃萨用是心念诸佛及僧诸善根。是心念时即知尽灭法。若尽灭法是不可得。回向心亦是尽灭相。所回向处及法亦如是相。而有人谓二经全别故。疏影略引之。皆明性空心无取耳。疏然小乘或说下。第三释三不同。略举三说。小乘有二。初即分别论者说想心见次第起。谓初发微想常无常等。次重起心缘前之想取为定实。后见成就于所取中执见分明。此即三心俱是倒也。若释名者。想谓取境分齐之相。见谓推求。心谓积集。此中想等体即是倒。皆持业释。疏或说一时。义分前后者。即法救论师。心想见三同时义分。唯见是倒。余二非倒。与见相应。为见所乱。名之为倒。是故见唯持业。余二依主。俱舍论主正扶此义。颂云。四颠倒自体。从于三见生。唯倒推增故。想心随见力。释曰。初两句出体。第三句废立。第四句通经。初出体者。谓边见中唯取常见以为常倒。见取中唯取计乐净为乐净倒。于身见中唯取我见以为我倒也。唯倒推增故者。废立也。此举三因以立四倒。一一向倒故云唯倒也。二推度性故。三妄增益故。余或无此三因。谓戒禁取非一向倒执有漏道得净涅槃。虽非究竟断惑证灭。而能暂时离染证灭缘为净故。断见邪见非妄增益无所转故。余贪嗔等不能推度非见性故。是故诸惑非颠倒体。言想心随见力者。通经也。谓有问云。若唯见是倒何故经言于非常计常。有想心见三倒。于苦不净非我。亦有想心见三倒。答理实唯见是倒。想心随见亦立倒名。与见相应故。行相同常乐我净。三四十二故此十二倒。依婆沙师预流永断见及相应见所断故。余如彼说。依此释名。想谓取境分齐。见谓推求。心谓积集。疏若依大乘下。虽标多说但出意。通性相二宗。在文可知。又有释云。若细分别想心二倒可通七识。见是执着局于六识者。即下三藏意。七识既有四惑中。有我见岂无见耶。疏诸宗异说等者。不欲繁文。然上已有三宗之义。其萨婆多中更有一释。想谓于无常苦不净中妄想分别。见谓即于彼所分别中。忍可欲乐建立执着。心谓即于彼所执着中。贪等颠倒皆即心所名心。非心王也。既以王为所。不顺今文。故不出之。大乘之中复有三说。一依起信三倒之中心唯一妄念。亦名不觉。亦名无始无明。而此无明全依本觉还迷本觉。从无始来念念相续未曾离念。即是一切心识之相。然依不觉复生三种。一无明业相等。即以三细业转现三。如次为心见想之三倒也。今菩萨虽未究竟觉已离凡夫不觉。二乘初心相似觉故亦名为离。释曰。以三细诸德正义皆在赖耶菩萨地尽始觉同本方得永离。以此而为三倒。非顺今文。故疏不出。二又依禅宗传于达磨。同楞伽意五识带想总名想倒。第七染净别名心倒。第六意识起诸见倒。释曰。不顺法相故不出之。三云依唐三藏传慈氏论。五识现量总无颠倒犹如明镜现众色相。故第七染识有想心倒。第六意识具有三倒。取我法相名为想倒。于想爱乐复名心倒。于想计着建立乃名见倒此亦分明。上之大小乘大同小异故不委存。恐要委知故复出耳。初释经文乃通诸说。多同唐三藏意</p>
<p>疏。四有四句显如如下。先彰大意。以诸宗或说妄空真有。二真空妄有。三真妄俱有。四真妄俱空。此具四意前明名相。妄想皆空即妄空也。此显如如理有即真有也。而疏云一切皆空者。则涅槃菩提亦空计有为妄情故。又言一切妙有者。即众生善根亦皆妙有。万法即真故。次云又即前之空是此之实者。上明前空此有。今即前之空是此之实。即空即有则空非空。此有即空则有非有矣。由此则妄空真有。即是妄有真空。何者谓虚妄之法。缘生无性名为妄空。真性湛然名为真有。今即上妄法缘生故名妄有。性名为真谛故说真空。此无性空体即是实故即无性有。是故言语则别理无二致。从是即妄名真。回向下。结成本义。此即妄空真有意。然但取除其病而不除法故。于相历然而无取着耳</p>
<p>疏。如此则德本不生者。此是真有本有湛然不生。妄惑本空空无可灭言。又惑累寂然不生。翻上惑不灭为不生真德湛然。不灭翻上真不生为不灭。前惑空无可灭。今空则寂然故不生。前以真无初故不生。今以真无后故不灭</p>
<p>疏。又前明随相等者。上判会菩提入实。即是离相中义。今以小异分之。则可为三。第一随相回向。第二以前会众生入实为离相。第三以今文为随离同时</p>
<p>疏。而言二者善根回向等者。此有四二皆蹑前文。一善根回向为一。二即向言善根亦如是回向亦如是。以总收前二故。二者世与出世为一。二即今经以善根随顺出世。则能随顺是世故。三若有若无为一。二即前妄空真有是四。若即若离为一。二此曲有二。一即随相为即。离相为离。二随离不同为离。此二不二为即。此四种二今并无之。无之所以即下释成</p>
<p>疏。亦同净名布施回向等者。即无尽意菩萨章。即是回向一切智性。下经云。如是持戒忍辱精进禅定智慧。回向一切智为二智慧性。即是回向一切智性。于其中入一相者。是为入不二法门。释曰。但知初度余例可知。故不广引。次疏云斯为不二者。结彼经文以释今经。谓以今经不离是彼一性故不二。以今经非即。重遣不二。则如文殊离诸问答。乃至为真不二。疏文影略者。亦合云业非一切智然不离一切智。而别有业故。云理应因果各有非即非离之义。疏余略不颂。即不颂受恼救护二。迥拔护救也。第二不坏回向故本业云证通事理但有名用事也。念念不住故名不坏者。单取不住。即是刹那无常合是坏义。以无所住故名不坏。则是理不坏义耳。准下供具等皆通事事无碍。疏云不出三宝四信者四信即三宝外加一。然二文不同。若起信论即是真如故。彼论修行信心分云。略说信有四种。一者信根本。所谓乐念真如法故。二者信佛有无量功德。常乐亲近供养恭敬。发起善根愿求一切智故。三者信法有大利益。常念修行诸波罗蜜故。四者信僧能正修行自利利他。常乐亲近诸菩萨众求学如实行故。故下疏云其中理法即信真如。二若准璎珞下卷。四不坏信。前三信三宝。四是正戒。云从今时尽未来际。归依佛归依法归依贤圣僧。归依戒法。如是言说故。故疏云二恶止善行行亦摄于戒。意取为第四信故。四既不定为十何爽。疏前中即双向众生菩提者。以初回向一切智故是菩提。次下二教化调伏一切众生等。即向众生故。下疏云即回向众生意。疏非唯不碍随相。亦能成此随相者。不碍者。如空不碍万象。能成者。如无水即无可为波。亦如无空不能起云霞烟雾。不碍即相遍门。能成即相成门。即理成事。以有空义故。一切法得成也。疏由前法性相应。故随生死而不变下。正辩离相成随相也。此句由与法性相应故。是离相故。法性即是真如。真如随缘故能成事。不失不变故而不改。下九例然。细寻前十一一相对可知。疏由前事不碍理故触境了如者。前之十句离相成于随相者。由理不碍事故。今成离相。由前事不碍理故。上总释意。二于中下总科三。亦如次配。前者从头别释。即配前与诸法性相应回向入无作法。成就所作回向等十句。而前随相行成举前回向。离相为能成。随相为所成故。前云由前法性相应故。随生死流而不变等。今此则举前随相不碍成此离相。若事碍理不即离故。近蹑前事。亦远蹑前离相。谓由前回向与法性相应故。今成了心性之行。二由前入无作法成就所作故。成此知业如幻等。三由前舍离一切诸事想着故。成此中出生无著清净法眼。四由住于无量善巧故。成此具菩萨行。五由前永出一切诸有故。成此于一切相皆无所著。六由前修行诸行不住于相故。成此善能修行同事诸业。七由前普摄一切善根故。成此于白净法恒无废舍。八由前普净一切菩萨诸行广大回向故。成此离一切着。九由前发无上菩提心故。成此离一切着。此句难解故。疏云了菩提性无有二唯一实故。十由前与一切善根同住故。住无著行。十一由最上信解等。即前第十一句。此中对前文小不次。而白净法两重用之。第七已用故。第三回向。疏兼显无间者。上引本业。但证等善根。以云一切时行故云无间。此从所等下。结得名。从以深入下出体性。疏然佛德已圆下。显文意亦是通难。先出难。从尊重荷恩下释。亦犹献芹者。即外典中事。野老美之而献于君。君岂美之。疏二即天住等者。智论云。天住所谓四禅圣住。谓三解脱梵住。谓四无量皆通三乘。今皆约一乘果位故皆无量。疏五种类俱等者。即三种意生身中第三。从十地得至于佛果同增胜耳。而非生死但取变化身耳。三种之义第六回向当辨。八自在我者。即涅槃二十三经云一能示一身以为多身等。二示一尘身满三千大千界。三能以满此三千大千界之身。轻举飞空过于二十恒河沙等诸佛世界而无障碍。四心自在故而得自在。云何自在。如来一心安住不动。所可示化无量类形等。五根自在一根见色闻声等。六以自在故得一切法。谓无得而得等。七说自在故。如来演一偈之义经无量劫。八如来遍满一切诸处。犹如虚空虚空之性不可得见广释如彼。皆明无得无作而有所成故云自在。今但略列而已。十二行永亡者。即上二十一种功德第一。已如前辨。疏三从次满者。此义该下诸句即次第满义。初句信满。二十住满。故晋经云未净直心。证成此句是十住义。十住直心增故。故云心未得净者令得清净。疏各如次第配者。如云不离见佛即由前念佛圆满所成等。净诸神通即是常见佛益。由此句似隐故。疏释云念佛三昧能发通故。于佛法易反复者。即净名第二。凡夫于佛法有反复。而声闻无也。以声闻断结故。下云终竟回心拣异定性。下当广引。疏亦是迷异熟愚众生。对前迷胜义愚。亦如前释。疏然古德将为结上等者。贤首云三结叹相。光统云。此结上三道究竟之义。行等行者。结乐与佛成证道行。积聚等积聚者。结与菩萨成中道行。长养等长养者。结与众生成不住道。远公云。证心游理名行。一备一切名等行。助道渐满名为积聚。一一行中具一切行名等积聚。不住渐增名为长养。一一门中各摄一切名等长养。轨法师云。但起一行名之为行。总众多行名为积聚。增进胜前名为长养。由是前行异名显耳。菩萨所行行既无量不可备举。但等言之故皆云等也。正法师云。善根等者。施等善也。以大愿摄取者。愿大故行大也。行者二利也。等行者等行一切行也。积聚者积行成德也。等积聚者。成一切德也。长养者。从行生行也。等长养者。生一切行也。辨法师云。行者是佛于愿乐位中所行菩萨以大愿。摄同彼行故云等行。积聚者。是佛功用位修积聚。菩萨同修名等积聚。长养者。是佛无功用位修。菩萨同修名等长养。是故上云如佛回向开化一切菩萨。回向亦复如是。此之谓也。贤首云。今更释者。菩萨所有善根。皆以大愿回向力故。令此善根摄成胜行。诸行齐行故云等行。又由愿力摄此善根所成诸行令不散失。故云积聚。有行斯积故云等积聚。又由愿力摄此善根所积众行复生诸行名为长养。一一行中生一切诸行名等长养。是故皆由愿力。令此善根。皆悉广大。具足充满也。静法云。释行及积集增长义则无违。而等字胜正。谓取等佛之义。则不见正字之意。又亦同古以为结前。故俱非也。所以疏云虽穿凿非一。并未会下文。下文积集增长皆有文故。疏若以等为平等。与正相近。亦摄义不尽者。但得回向实际意耳。向余二处及离过等皆不具也。疏前段亦是大悲随顺者。此中通有三意。一约所回善根。即如向科此下第二能回悲愿。二从若据回向下。约所回向。言是绮互者。正是回向绮互。向佛亦向生故。故云一时回向三处。三兼明上大悲随顺。及大悲深重。亦是绮互。绮互亦是影略。疏一离惑故者。即永离一切憍慢放逸。放逸是众惑之根。憍为染法所依。慢能长沦生死故。离此三诸惑皆离。余可思准。疏初总显深广者。为苦海故。余可思准。本即贪欲者。法华第二云。诸苦所因贪欲为本等。疏一切法无来是故无有生等者。此上半以无来释无生。而言等者等取下半云以生无有故。灭亦不可得。此以无生释无灭也。不灭故无有真实。有实则有可灭故。无实故无染。譬如云雾不能染空。故云五句展转相释。疏何名无相体离十相者。涅槃三十一云。大般涅槃名为无相。师子吼问何名无相。善男子无十相故。何等为十。所谓色相声相香相味相触相。生住坏相。男相女相。是名十相无如是相。故名无相疏又无。相约理下。上之四义展转相承唯明一体。此下分能所证以为无相离相。能所契合以为一相。则实际为总。下三别明。疏又如离世间下。有十种业者。即五十八经云。所谓随时开导是佛业。令正修行故。梦中令见是佛业。觉昔善根故。为他演说所未闻经是佛业。令生智断疑故等。恐繁且止。第四回向。疏至是能至等者。文分为二。先释名。后若克陈下出体。前中为四。一标能所至。二谓以大愿下。总示其相。文有三节两重能所。一大愿为能生。二善根等是所生上二皆能至。三一切处是所至。三本业下引证。四然准下文下。总明能至有其十种。前四展转以为能生。从第五已去。通由上四令此六种皆悉能至。五六约事至。七约理八事理无碍。九事事无碍。上皆约法。十即约时。疏或俱高俱下者。略成四句。佛化为佛本迹俱高。菩萨化为菩萨本迹俱下。就菩萨中以位相望亦有高下可知。疏上亦供行因者。即上释权化所由。以如来藏等力故。令供行至故为所因。疏三身十身融故者。出应亦常义所以。若法相说。应虽名常是不断常。今法性宗同是一常。若别说者法身无始无终。报身有始无终。化身有始有终。今化即法故即无始终。况报同法亦无有始。十身融义居然可知。疏香等离盖等更无别体者。如以香等为二十事。但有二十无二十一。以香遍二十故。类如栴檀为二十事。岂别有栴檀。后华等九事各为二十亦然</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 