<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>仁王护国般若波罗蜜多经疏卷下三</p>
<p>经尔时世尊欲重宣此义而说偈言</p>
<p>解曰。重颂前义也。从此第二偈颂重明。于中分三。初有一行。总明三贤。次有十行。别明十地。后有一行。结申佛果。且初第一总明三贤</p>
<p>经。彼伏忍菩萨于佛法长养坚固三十心名为不退转</p>
<p>解曰。明所依忍。长养圣胎。坚固不退信位及心。结三不退。从此第二别明十地。文有其十。且初第一明欢喜地</p>
<p>经。初证平等性而生诸佛家由初得觉悟名为欢喜地</p>
<p>解曰。所证所生初觉悟故。结名可知。从此第二明离垢地</p>
<p>经。远离于染污嗔等种种垢具戒德清净名为离垢地</p>
<p>解曰。所离所断所具德故。从此第三明发光地</p>
<p>经。灭坏无明闇而得诸禅定照曜由慧光名为发光地</p>
<p>解曰。所断所得定慧自在故。从此第四明焰慧地</p>
<p>经。清净菩提分远离身边见智慧焰炽然名为焰慧地</p>
<p>解曰。所修所断焰慧增故。从此第五明难胜地</p>
<p>经。如实知诸谛世间诸技艺种种利群生名为难胜地</p>
<p>解曰。所观所习合二利故。从此第六明现前地</p>
<p>经。观察缘生法无明至老死能证彼甚深名为现前地</p>
<p>解曰。所观所证了染净矣。从此第七明远行地</p>
<p>经。方便三摩地示现无量身善巧应群生名为远行地</p>
<p>解曰。胜行相应现身善巧故。从此第八明不动地</p>
<p>经。住于无相海一切佛加持自在破魔军名为不动地</p>
<p>解曰。所住所劝文如次前破天魔军极至此地。从此第九明善慧地</p>
<p>经。得四无碍解一音演一切闻者悉欢喜名为善慧地</p>
<p>解曰。所得所利生欢喜故。从此第十明法云地</p>
<p>经。智慧如密云遍满于法界普洒甘露法名为法云地</p>
<p>解曰。如云遍满洒法雨故。从此第三结申佛果</p>
<p>经。满足无漏界常净解脱身寂灭不思议名为一切智</p>
<p>解曰。言满足者即究竟义。言无漏者漏永尽也。界者藏义镜智含容大功德故。或是因义出生诸乘广利乐故。常净解脱身者转无常蕴获常法故。清净法界无生灭故。即真解脱体安乐故。寂灭不思议者菩提涅槃俱寂灭故。此究竟果俱不思议超过寻思言议道故。名为一切智者举智结名也。又此诸偈属长行科贤义类一故不别开。最后果德如前悉矣。总是第一十三法师奉持文竟。从此第二明十六国王奉持。于中分三。初诸王奉持。次明护国法。后诸王获益。就初第一诸王奉持文分为五。一明护国法。二广明七难。三明诸难因。四明般若德。五明教兴废。就初门中文分为二。初明护国时后明所付法。初文复二。且初第一明护国时</p>
<p>经。佛告波斯匿王我灭度后法欲灭时一切有情造恶业故令诸国土种种灾起</p>
<p>解曰。我灭度者总举时也。法欲灭时者一体别相悉皆常住住持三宝时有衰灭反显不灭。有修说行即是好时无诸难也。一切有情造恶业故者由法衰灭十恶增也。令诸国土种种灾起者由十恶增有诸难起展转释也。从此第二劝王持读</p>
<p>经。诸国王等为护自身太子王子后妃眷属百官百姓一切国土即当受持此般若波罗蜜多皆得安乐</p>
<p>解曰。标劝诸王举胜者。故各自持读皆获安乐。从此第二明所付法。于中有四。且初第一明所付法</p>
<p>经。我以是经付属国王不付比丘比丘尼优婆塞优婆夷</p>
<p>解曰。唯有国王能建正法以经付嘱故不付余。从此第二征其所以</p>
<p>经。所以者何</p>
<p>解曰。微不付余者何所以也。从此第三释不付意</p>
<p>经。无王威力不能建立</p>
<p>解曰。余并依王无力建立。从此第四结劝受持</p>
<p>经。是故汝等常当受持读诵解说</p>
<p>解曰。王自受持化及草木。人臣迁善灾难自除即护国矣。从此第二广明七难。于中分四。一明所化境。二正明七难。三例明诸难。四结劝受持。初明化境。文分为二。初总明化境。后别明赡部。且初第一总明化境</p>
<p>经。大王吾今所化大千世界百亿须弥百亿日月一一须弥有四天下</p>
<p>解曰。总举大千明其化境也。从此第二明赡部。于中分三。且初第一总明诸国</p>
<p>经。此赡部洲十六大国五百中国十万小国</p>
<p>解曰。此赡部洲者从树立号。洲形大小身量寿量作业趣果如常分别。十六大国者至下当列。问旧经但言十千小国。此言十万何乃甚欤。答旧经多以教所及处而凭论也。云何知然。如金光明第六护国品云。此赡部洲八万四千城邑聚落。八万四千诸人王等。各于其国受诸快乐。皆得自在。乃至慈悲谦让增长善根。以是因缘安隐丰乐。此虽小剩何所怪焉。梵本不同各如文矣。从此第二有难受持</p>
<p>经。是诸国中若七难起一切国王为除难故受持解说此般若波罗密多</p>
<p>解曰。是诸国中若常受持难终不起。脱若有难即唯受持。作善之家有余庆矣。从此第三难除安乐</p>
<p>经。七难即灭国土安乐</p>
<p>解曰。如文悉也。从此第二正明七难。于中分二。且初第一波斯匿王问</p>
<p>经。波斯匿王言云何七难</p>
<p>解曰。问也。从此第二如来正答。于中分七且初第一日月薄蚀难</p>
<p>经。佛言一者日月失度日色改变白色赤色黄色黑色或二三四五日并照月色改变赤色黄色日月薄蚀或有重轮一二三四五重轮现</p>
<p>解曰。文中有五。所谓失度。颜色改变。日体增多。日月薄蚀。及以重轮。如文悉也。从此第二众星改变难</p>
<p>经。二者星辰失度彗星木星火星金星水星土等诸星各各为变或时昼出</p>
<p>解曰。文中有四。所谓失度。及以彗星五星改变。并其昼出。如文悉矣。从此第三诸火焚烧难</p>
<p>经。三者龙火鬼火人火树火大火四起焚烧万物</p>
<p>解曰。文中有五。言龙火者霹雳起火。言鬼火者能为疾疫。言人火者世五通者遇现违缘。意愿起火。言树火者亢阳过时树木起火大火四起者不善业熟随处火起皆为难也。从此第四时候改变难</p>
<p>经。四者时节改变寒暑不恒冬雨雷电夏霜冰雪雨土石山及以沙砾非时降雹雨赤黑水江河泛涨流石浮山</p>
<p>解曰。文中有六。一时节改变。二冬夏各三三三雨土石山者。正法念经第二十说。阿修罗王与诸天战。或擎大石方八百里。或取大山名波利佉广五百由旬。掷打诸天以天威力即于空中箭射石碎。或火烧灭。接彼大山却打修罗中花鬘。阿修罗匈军众破。散走入海下还住本宫。海中大鱼皆大怖散。雨土石山此之类也。四非时降雹。五雨水色变。六大雨过度江河泛涨流石浮山。从此第五大风数起难</p>
<p>经。五者暴风数起昏蔽日月发屋拔树飞沙走石</p>
<p>解曰。初句总标。下三为难。如文悉矣。从此第六天地亢阳难</p>
<p>经。六者天地亢阳陂池竭涸草木枯死百谷不成</p>
<p>解曰。标难如前也。兹永泰二年景午岁夏六月。自夏乏雨。祈诸山川有将逾时。竟未嘉应修述至此惭不能前。对卷长想辄申诚告。时乃偶然际会验不足征。天聪俯临猥见搜问其月三十日诏曰。仁王真经义宗护国师演述妙旨弘誓逾深。遂得慈云结阴法雨流润。时稼增茂年丰有斯。至诚之功载深喜叹也。此实明主至道。大臣深信。五方菩萨慈力所祐也。从此第七四方贼来难</p>
<p>经。七者四方贼来侵国内外兵戈竞起百姓丧亡</p>
<p>解曰。标难如前。上来总即七文。别乃二十有九。其中缕紬数亦多矣。从此第三例明诸难</p>
<p>经。大王我今略说如是诸难其有日昼不现月夜不现天种种灾无云雨雪地种种灾崩裂震动或复血流鬼神出现鸟兽怪异如是灾难无量无边</p>
<p>解曰。文中有五。一日月不现。二天种种灾三地种种灾。四鬼神出现。五鸟兽怪异。如是等者例于余。黑白二虹诸不祥相。狼虎肆毒草木虫伤若国若家为难众矣。从此第四结劝受持</p>
<p>经。一一灾起皆须受持读诵解说此般若波罗蜜多</p>
<p>解曰。言一一者灾无大小皆劝受持读诵解说。已于前云七难即灭国土安乐。故此但劝不重言灭耳。从此第三明诸难因。于中分三。且初第一波斯匿王问</p>
<p>经。尔时十六国王闻佛所说皆悉惊怖波斯匿王白佛言世尊何故天地有是灾难</p>
<p>解曰。十六国王者。圣众虽闻以超怖畏。诸王为国皆悉惊怖。波斯匿王故发兹问。从此第二世尊正答</p>
<p>经。佛言大王由赡部洲大小国邑一切人民不孝父母不敬师长沙门婆罗门国王大臣不行正法</p>
<p>解曰。由赡部洲者。举其总也。于四天洲灾难异者。如正法念经第十八云。东弗婆提若彼洲人不修法行。恶龙增长震吼大雷如大山崩。或耀电光云中龙现。犹如黑云其颈三头。或作蛇身彼心柔软见是事。已皆得疾苦故衰恼也。西瞿陀尼众生心濡不修法行。非法恶龙空山崄处降澍洪雨。一切水浊。彼若饮者得大衰恼。北郁单越如第二天若彼世间不孝父母。恶龙自在起大黑云。犹如黑山奄蔽日光。莲花即合无有香气失金色光。僧迦赊山鸟呜粗恶。彼见是事愁恼怯劣。云中出风吹众乐音。皆悉散灭不可爱乐。以此为难。阎浮提中有其四缘。一者饥俭。二者刀兵。三者毒风。四者恶雨。由此缘故丧失身命。此总明也。北西东南此四大洲难渐增故。大小国邑者。举其别也。下别六缘。一者不孝父母生身本故。二者不敬师长成德本故。三者不敬沙门良福田故。四者不敬婆罗门有志道故。五者国王不行正法。六者大臣不行正法。有一于此必有难生。若具斯六灾难竞起。何以知者如正法念第十九说云。何因缘恶龙修罗损灭不胜。不作衰损坏诸世间。由阎浮提大小国邑若修行．正法。孝养父母供养沙门及诸耆老。若王大臣修行正法。尔时地神诸夜叉等即向大海婆修吉等法行龙王说是事。已复告虚空诸夜叉等。以疾神力告四天王。如是展转至上诸禅。悉知是已乃至时婆修吉自庄严已即往非法诸龙之所作如是言。汝行非法非为善伴。我欲与汝决其胜负。是时非法恼乱龙王闻是语已即起。庄严震雷耀电霹雳起火降澍大雨。由前善等婆修吉胜。恶龙破坏令阎浮提雨泽以时人民安乐永无灾难。若阎浮提不孝父母。乃至王臣不行正法。婆修吉等龙王破散。诸大恶龙增其势力。令阎浮提灾旱水涝人民饥馑种种灾起。阎浮提中邪见论师不识因果。妄作是言。地动星流大风大雨妄说丰俭。或言吉凶无有真实。若天魔梵若阿修罗不能如是知微细业因缘果报。不能思惟我此法律十善业道。唯佛世尊如实能知也。然十善业十不善业遂令彼等善恶地神二种夜叉。法非法行二种龙王天阿修罗。种种胜负人中伏咎获如是报。彼十八九至第二十。广说大精讲者叙矣。从此第三结诸难起</p>
<p>经。由此诸恶有是难兴</p>
<p>解曰。文易可知。从此第四明般若德于中分二。初明般若德后结劝奉持。初明德中文分为二。初明具众德后举喻以明。且初第一明具众德</p>
<p>经。大王般若波罗蜜多能出生一切诸佛法一切菩萨解脱法一切国王无上法一切有情出离法</p>
<p>解曰。般若波罗蜜多者示法体也。次彰佛母诸菩萨母解脱法。故次诸国王愿护国者无上法宝无与等也。后一切有情若称其名。若复于经受持读诵定出离故。从此第二举喻释成于中分三。初总明喻体次别显胜德后结申般若。且初第一总彰喻体</p>
<p>经。如摩尼宝体具众德</p>
<p>解曰。如谓举喻。梵云摩尼此翻为宝顺旧译也。新云末尼具足应云震跢末尼。此云思惟宝。会意翻云如意宝珠随意所求皆满足故。体具众德者标下众德也。从此第二别显胜德</p>
<p>经。能镇毒龙诸恶鬼神能遂人心所求满足能应轮王名如意珠能令难陀跋难陀等诸大龙王降霔甘雨润泽草木若于闇夜置高幢上光照天地明如日出</p>
<p>解曰。能镇毒龙者镇恶龙鬼德。谓摩尼宝镇诸毒龙止恶风雨镇恶鬼神。不行疾疫不令非法夭害有情。能遂人心者遂人所求德。谓摩尼宝若有所求衣服饮食及诸珍宝所须皆得。能应轮王者轮王意珠德。谓摩尼宝应转轮王随王之意所须皆得。能令难陀等者龙降甘雨德。谓摩尼宝能令难陀此翻云喜。跋难陀者此云贤喜。等者等和修吉等诸大龙王。随顺法行降霔甘雨。润泽草木。若于闇夜者光照天地德。谓摩尼宝若于闇夜置高幢上。光照天地明如日出．无所不见。从此第三结申般若</p>
<p>经。此般若波罗蜜多亦复如是</p>
<p>解曰。谓此般若具前众德。能镇信解一切有情三毒恶龙五见诸鬼故。又若受持读诵之者。一切所求官位富饶男女慧解行来随意。人天果报等能遂人心皆满足故。又此即是诸佛法王菩提涅槃无上意珠。从净法界等流出故。又诸菩萨起大悲云于诸世界广为有情洒甘露法。当根摄益皆润泽故。又此能为生死长夜大黑闇中宝炬智灯。令受持者发生三慧破无明闇。如日照故亦如是言显具德矣。从此第二结劝奉持于中分四。且初第一劝正供养</p>
<p>经。汝等诸王应作宝幢及以幡盖烧灯散花广大供养</p>
<p>解曰。广建道场表其敬也。从此第二置经之处</p>
<p>经。宝函盛经置于宝案</p>
<p>解曰。宝函宝案表至重也。从此第三行常引前</p>
<p>经。若欲行时常导其前</p>
<p>解曰。王君行时常以此经导引其前。传闻西方有佛法处。诸国国王皆以般若为镇国宝。王若出行以经先导即得国界无灾难矣。从此第四住处供养</p>
<p>经。所在住处作七宝帐众宝为座置经于上种种供养如事父母亦如诸天奉事帝释</p>
<p>解曰。所在住处者明置经处。喻申供养文易悉也。从此第五明教兴废于中分二。且初第一明因教兴</p>
<p>经。大王我见诸国一切人王皆由过去供五百佛恭敬供养得为帝王一切圣人得道果者来生其国作大利益</p>
<p>解曰。皆由过去者。明久侍多佛及圣人来生种种兴建作大利益。如金刚般若云。如来灭后后五百岁能生信心以此为实。当知是人乃至以于无量千万佛所种诸善根。何况人王兴建般若非侍多佛能致此欤。从此第二明诸难起</p>
<p>经。若王福尽无道之时圣人舍去灾难竞起</p>
<p>解曰。如文易了。从此第二明护国法于中分三。初明护国人次明护国法后世尊印述。初护国人中文分为二。初佛令护国后菩萨敬承。初文复三。初告示诸王。次诫诸菩萨。后立像供养。且初第一告示诸王</p>
<p>经。大王若未来世有诸国王建立正法护三宝者我令五方菩萨摩诃萨众往护其国</p>
<p>解曰。建立正法者此有二种。一世间正法。如金光明云治摈如法故。二出世正法。诸佛所说解脱法故。余文易了无劳重释。从此第二诫诸菩萨于中分五。且初第一东方菩萨</p>
<p>经。东方金刚手菩萨摩诃萨手持金刚杵放青色光与四俱胝菩萨往护其国</p>
<p>解曰。言金刚者如三藏所持梵本金刚顶瑜伽经云。坚固利用具二义也。依彼释者然五菩萨依二种轮现身有异。一者法轮现真实身所修行愿报得身故。二教令轮示威怒身由起大悲现威猛故。此金刚手即普贤菩萨也。手持金刚杵者所起正智犹如金刚。能断我法微细障故。依教令轮现作威怒。降三世金刚三头八臂。摧伏一切摩醯首罗大自在天诸魔军众。能害正法恼众生者。令调伏故。放青色光者显能除遣魔等众也。与彼东方持国天王及将无量乾闼婆众毗舍阇众而为眷属。四俱胝者且一俱胝如花严经第四十五阿僧祇品云。百洛叉为一俱胝当此百亿也。余三准知。从此第二南方菩萨</p>
<p>经。南方金刚宝菩萨摩诃萨手持金刚摩尼放白色光与四俱胝菩萨往护其国</p>
<p>解曰。言金刚宝者如彼经云。虚空藏菩萨也。依前法轮现胜妙身修檀等行。三轮净故。手持金刚摩尼者体净坚密犹如金刚。即是金刚如意宝也。随诸有情所求皆得也。依教令轮现作威怒甘露军吒利金刚。示现八臂摧伏一切阿修罗众炎魔眷属诸恶鬼神。恼害有情行疾疫者。令调伏故。放白色光者显能除遣修罗等也。与彼南方增长天王及将无量恭畔荼众薜荔多众而为眷属。余如文矣。从此第三西方菩萨</p>
<p>经。西方金刚利菩萨摩诃萨手持金刚剑放金色光与四俱胝菩萨往护其国</p>
<p>解曰。言金刚利者如彼经云。文殊师利菩萨也。依前法轮现胜妙身。正智圆满得自在故。手持金刚剑者示其所作能断自他俱生障故。依教令轮现作威怒六足金刚。首臂各六生水牛上。摧伏一切诸恶毒龙与恶风雨损有情者令调伏故。放金色光者显能除遣恶龙等也。与彼西方广目天王及将无量诸龙富单那众而为眷属。余如文矣。从此第四北方菩萨</p>
<p>经。北方金刚药叉菩萨摩诃萨手持金刚铃放琉璃色光与四俱胝药叉往护其国</p>
<p>解曰。梵云药叉此云威德。又翻为尽能尽诸怨故。如彼经云摧一切魔怨菩萨也。依前法轮现胜妙身事智圆满得自在故。手持金刚铃者铃音震击觉悟有情。表以般若警群迷故。依教令轮现作威怒净身金刚。示四臂身摧伏一切可畏药叉。常于昼夜伺求方便夺人精气害有情者令调伏故。放琉璃色光者显能除遣药叉等也。与彼北方多闻天王及将无量药叉无量逻刹娑众而为眷属。余如文矣。从此第五中方菩萨</p>
<p>经。中方金刚波罗密多菩萨摩诃萨手持金刚轮放五色光与四俱胝菩萨往护其国</p>
<p>解曰。言金刚波罗密多者此云到彼岸也。如彼经云转法轮菩萨也。依前法轮现胜妙身。行愿圆满住等觉位也。手持金刚轮者毗卢遮那佛初成正觉请转法轮以表示也。又以法轮化导有情令无数量至彼岸故。依教令轮现作威怒不动金刚。摧伏一切鬼魅惑乱诸障恼者令调伏故。五色光者显具众德破前诸闇也。与天帝释及将无量诸天而为眷属。余如文矣。从此第三立像供养</p>
<p>经。是五菩萨摩诃萨各与如是无量大众于汝国中作大利益当立形像而供养之</p>
<p>解曰。作大利益者谓五菩萨各作己利护诸世间。当立形像者随于所在以彩画等作其形像。尊敬供养如别轨仪。从此第二菩萨敬承于中分三。且初第一菩萨敬承</p>
<p>经。尔时金刚手菩萨摩诃萨等即从座起顶礼佛足却住一面</p>
<p>解曰。彰敬承也。从此第二明有经处</p>
<p>经。而白佛言世尊我等本愿承佛神力十方世界一切国土若有此经受持读诵解说之处我当各与如是眷属于一念顷即至其所守护正法建立正法</p>
<p>解曰。我等本愿者一即本愿二即承佛神力也。于一念顷者明其迅速守护建立般若法故。从此第三明除灾难</p>
<p>经。令其国界无诸灾难刀兵疾疫一切皆除</p>
<p>解曰。上二句标下二句列七难三灾是所除故。从此第二明护国法于中分二。初明有胜法后说陀罗尼。初中复二。且初第一明有胜法</p>
<p>经。世尊我有陀罗尼能加持拥护是一切佛本所修行速疾之门</p>
<p>解曰。陀罗尼者此云总持。神力加持威灵无匹。摧邪殄恶名陀罗尼。出体辨类如前释故。能加持拥护者谓诸国王建立正法。及于所在受持之者皆拥护故。是一切等者此陀罗尼密申实相观照般若佛。从彼生因彼成佛即为出生速疾门故。从此第二明除灾难</p>
<p>经。若人得闻一经于耳所有罪障悉皆消灭况复诵习而令通利以法威力当令国界永无众难</p>
<p>解曰。所有罪障者谓。若一闻三障皆灭。况能诵习修行通利。令家令国有诸灾难耶。从此第二说陀罗尼于中有二。且初第一标彼同说</p>
<p>经。即于佛前异口同音说陀罗尼曰</p>
<p>解曰。明同说也。从此第二说陀罗尼于中分二。初明三归依后正明宗旨。初中复二。且初第一总标三归</p>
<p>经。娜谟啰怛娜怛啰夜耶</p>
<p>解曰。梵云娜谟此云归命。梵云啰怛娜此翻云宝。梵云怛啰夜野此翻云三。彼云归命宝三此云归命三宝。谓由持经诵陀罗尼者密语乃云归命三宝也。何须归依。自下谨依三藏金刚顶瑜伽经梵夹对翻解也。如彼经云归依佛陀者即得诸佛五菩萨等一切菩萨与诸眷属皆来加护。谓诸菩萨尊敬菩提心见发菩提心。归依佛者常加护故。归依达摩即得帝释并诸眷属四天王等皆来加护。谓由帝释往因危难得般若法加护获益常尊敬故。归依僧伽即得色究竟天五净居等并诸眷属皆来加护。谓诸菩萨及声闻僧居彼天中住现法乐常尊敬故。从此第二别明三归于中分二。且初第一明归佛宝</p>
<p>经。娜莫阿哩夜吠路者娜野怛他[薩/子]多夜啰诃谛三藐三没[馬*犬]野</p>
<p>解曰。娜莫者归命也亦云稽首亦云顶礼也。阿哩夜者此云圣者。吠路者娜野者此云遍照。亦云大日。如世间日唯照一边。昼照夜不照照一世界不照余世界。但得名日不得名大。毗卢遮那名大日者色身法身普周法界。十方世界悉皆照曜。若人称名归命礼拜则得法界诸佛菩萨圣贤八部加持卫护也。怛他[薩/子]多夜者此云如来。啰诃谛者此云应供。亦云害怨亦云不生也。三藐者此云正也。三没陀野者此云等觉。顺此方言即云归命圣者遍照如来应供正等觉即本师也。此阙法宝下宗旨中广明法宝故此略也。从此第二明归僧宝</p>
<p>经。娜莫阿哩野三满多跋捺啰野冒地萨怛嚩野摩贺萨怛嚩野摩贺迦噜抳迦野</p>
<p>解曰。娜莫如前。阿哩野者此云圣者。三满多者此云普亦云遍亦云等也。跋捺啰者此云贤也。言野字者依声明法。八转声中第四为声。为彼作礼故名为也。下诸野字皆准知也。谓此菩萨说三密门广明行愿。若有诸佛不修三密门。不依普贤行愿。得成佛者无有是处。若成佛已于三密门普贤行愿。有休息者亦无是处故归命也。冒地萨怛嚩野者旧云菩提。今云冒地。旧云萨埵今云萨怛嚩。于五字中此方语略。略彼三字但云菩萨也。摩贺萨怛嚩野者此云大勇猛者也。摩贺迦噜抳迦野者此云大悲者。顺此方言即云归命圣者普贤菩萨大勇猛大悲者也。由归此故则得十方诸佛菩萨悉皆加护。谓佛菩萨修三密门行普贤行。得证胜果故常加护。此上总明归佛僧竟。从此第二正明宗旨于中分三。初明观行次明三密门后结明果德。初观行中文分为二。且初第一总标所为</p>
<p>经。怛儞也他</p>
<p>解曰。此云所为古云即说。从此第二广明观行有十六句。于中分三。初十二句别明因位。次有两句总明果位。后有两句明佛菩萨母。初明因中文分为四。一明本后智二明实相智三明二利智四明大普贤地。初本后智文分为二。一根本智二后得智。初中复二。且初第一明智灯句</p>
<p>经。枳穰娜钵罗儞闭</p>
<p>解曰。梵云枳穰娜者此翻云智也。钵啰儞闭者此翻云灯也。由此智灯破无明闇也。瑜伽释云以无所得智为方便。无智无得即成般若波罗密多智灯。普照一切法界无分别故。从此第二明根本句</p>
<p>经。阿乞叉野句势</p>
<p>解曰。阿字者上声呼也。此翻为无。然梵本中作此阿字为随声便作恶字呼。经上恶字即此阿字也。乞叉野者此翻云尽也。句势者此翻为藏。即前智灯为无尽藏也。瑜伽释云阿字为种子。种子有二义一者引生二者摄持。至下当悉。言阿字者诠一切法本不生义。然此阿字是诸字母能生一切字也。若得阿字门瑜伽相应则得诸佛无尽法藏。则悟诸法本来不生。由如虚空一相清净平等无二即是根本无分别智。从此第二明得后句</p>
<p>经。钵啰(二合)底婆娜嚩底</p>
<p>解曰。钵啰底婆娜者此云具也。顺此方言具辩才也。瑜伽释云钵啰字为种子。钵啰字者诠般若波罗蜜多无所得也。由证诸法本来不生故。获诸佛无尽法藏。于后得智中具四无碍解辩说自在。从此第二明实相智文有四句。且初第一明实相句</p>
<p>经。萨嚩没[馬*犬]嚩卢枳谛</p>
<p>解曰。言萨嚩者此云一切也。言没驮者此云觉也。嚩卢枳谛者此云所观。即一切佛所观实相也。瑜伽释云萨字为种子。萨字者诠一切法平等义也。住瑜伽者能缘所缘悉皆平等智证真理。入法駃流即同无边一切诸佛所观察故。从此第二明圆成句</p>
<p>经。瑜誐跛哩儞涩跛(二合)宁</p>
<p>解曰。言瑜誐者旧云瑜伽此云想应也。跛哩儞涩跛宁者此云圆成。圆满成实名圆成也。顺此方言圆成相应也。瑜伽释云瑜字为种子。瑜字者诠一切乘无所得也。观智相应证圆成理。即于诸乘教理行果悉皆证得一真法性也。从此第三明甚深句</p>
<p>经。俨避罗努啰嚩誐系</p>
<p>解曰。俨避啰者此云甚深也。努啰嚩誐系者此云难测。谓前圆成甚深难测也。瑜伽释云俨字为种子。俨字者诠真如法无来无去性离言诠。唯自觉圣智离相而证故云甚深难测也。从此第四三世圆成句</p>
<p>经。底哩野(三合)持嚩跛哩儞涩跛宁</p>
<p>解曰。底哩野持嚩者此云三世。跛哩儞涩跛宁者此云圆成。即三世圆成也。瑜伽释云底哩野三字是梵一字以为种子。诠一切法真如平等尘沙功德性自成就也。此真如法虽遍一切体非世也。然过现未从虚妄生。是不相应行蕴所摄是有为。故真如虽遍不同彼故。从此第三明二利智文有四句。且初第一菩提心句</p>
<p>经。冒地质多散惹娜儞</p>
<p>解曰。冒地质多者此云正觉心。散惹娜儞者此云能生也。顺此方言即前三世圆成能生菩提心也。瑜伽释云冒字为种子。冒字诠一切法无缚义也。若知自身菩提之心自性成就三世平等犹如虚空。离一切相则能了知一切有情心及诸佛心皆如自心本来清净。则起大悲深生矜愍。种种方便令诸有情离苦解脱得至究竟无缚无解。是为广大菩提心也。从此第二明灌顶句</p>
<p>经。萨嚩毗矖迦毗色讫谛</p>
<p>解曰。萨嚩毗矖迦者此云一切灌洒也。毗色讫谛者此云所灌也。会意翻云以灌顶法而灌其顶。灌顶法者彼经有五。所谓宝冠印契及水光明名号而灌顶也。瑜伽释云萨字为种子。萨字者诠一切法无染着义。由观自他及诸佛心同一真如得同体悲。是故获得不染不着。则得十方一切诸佛法雨灌顶获胜地也。谓十地中地地皆得胜上灌顶三业加持。于无量修多罗演说自在广利他故。从此第三法海出生句</p>
<p>经。达磨娑誐罗三步谛</p>
<p>解曰。言达磨者此云法也。娑誐啰者此云海也。三步谛者此云出生顺此方言。谓从法海出生无碍解无断尽也。瑜伽释云达字为种子。诠一切法染净二体皆不可得。以正体智断本识中俱生智障。则成法海流出教法广利乐故。从此第四无间听闻句</p>
<p>经。阿暮伽室啰嚩儜</p>
<p>解曰。言阿字者上声短呼。言暮伽者此云无间断。古译云不空者谬也。室啰嚩儜者此云间也。顺此方言于诸佛所无间听闻。瑜伽释云今依声论释无间者。阿字为种子者诠一切法本来寂静本来涅槃。由证此法遍周法界诸佛刹土大集会中。于诸佛前所闻教法悉皆忆持永不忘故。从此第四明大普贤地句</p>
<p>经。摩贺三满多跋捺啰步弥涅哩野谛</p>
<p>解曰。摩贺者此云大也。三满多者此云普也。跋捺啰者此云贤也。言步弥者此云地也。涅哩野谛者此云出生。顺此方者从前诸地所修行愿能出生此大普贤地。即十地后等觉地。然瑜伽中从凡至圣总为四地。一者胜解行地通目地前。二者普贤行愿地通目十地。三者大普贤地即等觉地。四者普照曜地即成正觉地也。依彼释者摩字为种字者。诠一切法我法空也。谓瑜伽者断微细障证我法空。即超出此大普贤地证普照照曜成等正觉。福智庄严受用法身俱圆满故上明因竟。从此第二总明果位文有两句。且初第一果圆满句</p>
<p>经。尾野(二合)羯啰拏跛哩钵啰跛儞</p>
<p>解曰。上之五字此云受记。下之六字此云获得。顺此方言获得受记。即是先得受记今获满足也。瑜伽释云尾野字为种子。尾野字者诠一切法毕竟不可得。由果圆满究竟证得一切诸法自性寂静自性涅槃。能证皆同一性不增不减常圆满故。从此第二明礼敬句</p>
<p>经。萨嚩悉[馬*犬]娜么塞讫哩谛</p>
<p>解曰。萨嚩悉[馬*犬]者此云成就人。即是十地诸菩萨成就人也。娜么塞讫哩谛者此云作礼。礼有二义。一者礼彼般若之法。二者礼彼成正觉人。具此二义故十地者之所作礼也。瑜伽释云萨字为种子。萨字者诠生灭义。于萨字中有其阿字诠无生义。然果位中由证阿字不生不灭体常坚固。犹若金刚胜用自在。即能普现无边应化种种利乐示有生灭。实无生灭也。上明果竟。从此第三明佛菩萨母文有两句。且初第一出生菩萨句</p>
<p>经。萨嚩冒地萨怛嚩散惹娜儞</p>
<p>解曰。言萨嚩者此云一切也。冒地萨怛嚩者此云菩萨也。散惹娜儞者此。云出生。顺此方言出生一切菩萨也。瑜伽释云萨字为种子。萨字者诠一切法无等义也。由观此字心与真如平等。平等一相清净即是般若波罗密多。出生一切菩萨地故。从此第二佛世尊母句</p>
<p>经。婆誐嚩底没[馬*犬]么谛</p>
<p>解曰。婆嚩底者敌对翻云具福者。会意译云世尊。言没[馬*犬]者此云觉也。言么谛者此云母也。顺此方言佛世尊母婆伽梵者男声呼也。婆誐嚩底者女声呼也。二俱会意译云世尊。若依声明敌对译者。婆伽云破梵翻云能。能破四魔名婆伽梵。又云薄阿梵依声明论分字释云。薄名为破阿名无生梵翻为证。智能证阿名为阿梵。由阿梵故能破烦恼。故佛世尊不生不灭不来不去不一不异不常不断不增不减。具如是德名薄阿梵。又云薄伽梵薄伽云福智梵翻为具。会意译云。由具福智庄严满足名薄伽梵。亦是男声。瑜伽释云婆字为种子。婆字者诠一切法有不可得。由心染故有生死。由心净故有涅槃。彼二离心俱不可得。谓由般若为生了因。即能出生一切诸佛故名为母。上十六句如瑜伽经中亦属普贤十六行也。从此第二明三密门</p>
<p>经。阿罗奶啰奶阿啰拏迦啰奶</p>
<p>解曰。此十二字其义深密唯佛能知。依字释者亦得名为三业清净。阿字门者诠一切法本来不生也。啰字门者诠一切法离尘义也。奶字门者诠一切法无诤义也。由知诸法不生故。离尘由离尘故得无诤。名阿啰奶也。迦字门者诠一切法无造作义也。啰字门者诠一切法清净义也。奶字门者诠一切法无诤义也。由知诸法无造作故清净。由清净故得无诤名迦啰奶也。阿字门者诠一切法本来寂静也。啰字门者诠一切法无垢义也。拏字门者诠一切法无诤义也。由知诸法寂静故无垢。由无垢故得无诤名阿啰拏也。迦字门者诠一切法无造作也。啰字门者诠一切法无分别也。奶字门者诠一切法无动义也。由知诸法无造作故无分别由无分别故不动。由不动故证摩诃般若波罗蜜多。得无住道名迦啰奶也。从此第三结明果德</p>
<p>经。摩贺钵啰枳穰播啰弭谛娑嚩贺</p>
<p>解曰。言摩贺者此云大也。钵啰枳穰者此云极智也。播啰弭谛者离义到义也。依声明论分句释云播蓝伊(上声)多伊多者此岸也。播蓝者彼岸也。乘大极智离生死此岸到涅槃彼岸得无住处大涅槃也。娑嚩贺者此岸到涅槃彼岸。得无住处大涅槃也。娑嚩贺者此云成就义。亦云吉祥义。亦云圆寂义亦云息灾增益义亦云无住义。今取无住义即是无住涅槃。依此涅槃尽未来际利乐有情无尽期故名娑嚩贺也。上言种子者有其二义。一者引生义二者摄持义。且如十字合成一句。以初一字而为种子。下之九字所有观智。依初别生。又下九字摄入初字。即是初字摄持余九。由此而言若知一法即知一切法。若知一法空即知一切法空。能于一字专注观察修诸行愿。一切行愿皆得圆满。即陀罗尼总持义故。又此已上义差别者摄前长行为十六句。摄十六句为十二字。摄十二字为其十字。摄彼十字归一地字。从广至略渐深。一字现前周于法界。性相平等至究竟位。观行次第如别轨仪广分别耳。从此第三世尊印述</p>
<p>经。尔时世尊闻是说已赞金刚手等诸菩萨言善哉善哉若有诵持此陀罗尼者我及十方诸佛悉常加护诸恶鬼神敬之如佛不久当得阿耨多罗三藐三菩提</p>
<p>解曰。善哉善哉印所说故。诸佛同护尊敬母故。鬼神敬仰法威力故。当得菩提获胜果故。从此第三诸王获益于中分三。且初第一标诸国王</p>
<p>经。大王吾以此经付嘱汝等毗舍离国憍萨罗国室罗筏国摩伽陀国波罗痆斯国迦毗罗国拘尸那国憍睒弥国般遮罗国波吒罗国末吐罗国乌尸尼国奔吒跋多国提婆跋多国迦尸国瞻波国如是一切诸国王等皆应受持般若波罗蜜多</p>
<p>解曰。付诸国王令受持等尊建正法永无众难。此中所列十六大国与旧经文同小异。与大集经月藏分第十六大毗婆沙一百二十四梵音不同。不可和会。从此第二大众惊叹</p>
<p>经。时诸大众阿修罗等闻佛所说诸灾难事身毛皆竖高声唱言愿我未来不生彼国</p>
<p>解曰。时诸大众者总也。阿修罗等者别也。诸灾难者谓七难等。时浊恶故七难等因恶业增故。不生彼者有二义也。大悲方便毁不愿生。报力下劣实不愿生。从此第三诸王获益</p>
<p>经。时十六王即舍王位修出家道具八胜处十一切处得伏忍信忍无生法忍</p>
<p>解曰。舍王位者有实舍位身随出家。有舍王位高慢心故。发菩提心即出家道也。余八胜等具如前矣。大文第三闻法获益于中分二。且初第一大众获益</p>
<p>经。尔时一切人天大众阿修罗等散曼陀罗花曼殊沙花婆师迦花苏曼那花以供养佛随其种性得三脱门生空法空菩提分法</p>
<p>解曰。尔时一切等者同闻众也。初二诸天花后二人中花。此若实花如文应悉。若变现者准上应知。随其种性者三乘种性也。得三脱门及生空者通三乘得也。言法空者唯大乘得也。菩提分法者亦通三乘具如前矣。然般若法得三乘果者如大般若五百九十三。善勇猛言唯愿世尊哀愍我等为具宣说如来境智。若有情类于声闻乘性决定者闻此法已速能证得自无漏地。于独觉乘性决定者闻此法已速依于自乘而得出离。于无上乘性决定者闻此法已速．证无上正等菩提。乃至而于三乘性不定者闻此法已速发无上正等觉心。则般若法非唯大乘亦令二乘得自果故。从此第二菩萨获益文复分二。且初第一获诸胜忍</p>
<p>经。无量无数菩萨摩诃萨散狗勿头花波头摩花而供养佛无量三昧悉皆现前得住顺忍无生法忍</p>
<p>解曰。菩萨众多云无量数。散赤红等二色莲华。三昧及忍如前释也。从此第二现身成佛</p>
<p>经。无量无数菩萨摩诃萨得恒河沙诸三昧门真俗平等具无碍解常起大悲于百万亿阿僧祇佛刹微尘数世界广利众生现身成佛</p>
<p>解曰。无量等者明菩萨广也。恒河沙三昧者明三昧多也。真俗等者谛境辨悲明具德也尘刹成佛广利乐故随前所闻皆获益矣</p>
<p>　　嘱累品第八</p>
<p>大文第三明流通分。辨来意者上广正智下显悲深。虽佛智悲常无间断约文前后随有偏增。于此下文明诸诫故。释品名者嘱谓付嘱累即重累。荷佛重累故名嘱累。又以此法嘱付诸王。贺累弘宣令佛种不断。又嘱般若累代流传令除灾难利乐有情如大品经嘱付声闻。法花经中付诸菩萨。当根摄益随别不同。此令三宝久住。非王不能建立。满请主所为故嘱付非余。分文解者大分三段。初标所付法。次广明诸诫。后问名奉行。初所付法文复分二。且初第一标时付法其义者何</p>
<p>经。佛告波斯匿王今诫汝等吾灭度后正法欲灭后五十年后五百年后五千年无佛法僧此经三宝付诸国王建立守护</p>
<p>解曰。今诫汝等者诫谓教诫。约敕义故此与诸戒。有差别者随心转戒。由定道故不随心戒。胜思愿故。此中诫者佛大悲故。恐灭度后正法隐没。诸有情等十恶转增长劫轮回无救护者。诫诸王等令建立。故又诫凡圣任持守护则诸国境永无灾难故。经等言无不摄故。后五等者是正法像法末法时也。如大乘同性经下卷云。如来显现从兜率下。乃至住持一切正法一切像法一切灭法。如是化事皆是应身也。又善见论云。初一千年若诸弟子勤行精进得阿罗汉果。第二千年得第三果。第三千年得第二果。第四千年得于初果。从此已后是我末法准论文。正法之时多得无学。像法之时得前三果。末法之时不得道果。又如别记正法一千年像法一千年末法一万年。此三别者。有教有行有得果证名为正法。有教有行而无果证名为像法。唯有其教无行无证名为末法。然法花金刚俱言五百。此言五十。其意者何。如记法住经以百分配也。取后五十举其衰位。如人百龄以后五十渐就衰退以喻法也。由前好世弘建非难。后恶时故皆嘱矣。又如婆沙。一切有宗说正法五百年。虽说八敬由不行故。大众部说正法千年非全不行。亦有行故。虽有二文多依后说。又法住记云。十六阿罗汉各将无量眷属。于人寿渐增至七万岁时已。本愿力用其七宝为佛造窣堵波。释迦舍利自然流入塔中。后佛舍利塔总陷入地。至金刚际时诸罗汉化火烧身入般涅槃。次有七俱胝独觉出世化诸众生。至人寿渐增减八万岁时一时各般无余涅槃。次后弥勒佛出世也。又莲花面经最后佛法灭尽时如来舍利陷入龙宫。龙宫法灭陷入金刚际。次后七日七夜天地大黑。有外道空中声言沙门瞿昙法今灭尽。我等当得教化一切法界众生。发此语已现身陷入阿鼻地狱。次后弥勒佛出世也。无佛法僧者如河少水亦得称无。故就前三以经付嘱。若全无者何所付焉从此第二宣说修行</p>
<p>经。今我四部诸弟子等受持读诵解其义理广为众生宣说法要令其修习出离生死</p>
<p>解曰。言四部者出家在家各二如上。言出离者三乘修习皆出生死。从此第二广明诸诫于中分三。初广明诸诫次诸王敬承后大众伤叹。初明诸诫文分为七。第一自恃破灭诫。文复分三。且初第一标建立人</p>
<p>经。大王后五浊世一切国王王子大臣自恃高贵破灭吾教</p>
<p>解曰。言五浊者依俱舍论第十二云。所谓命浊劫浊烦恼浊见浊众生浊也。所言浊者如俱舍云。劫灭将末寿等鄙下犹如滓秽说为浊故。正理三十二云极鄙下故应弃舍故。如滓秽故故名浊也。总言五者带数释也。释别名者如瑜伽论四十四云。一者命浊如于今时寿短促故。二者劫浊渐次趣入三灾中劫损资具故。三烦恼浊有情多分习近非法贪嗔痴等所扰恼故。四者见浊有情多分坏灭正法虚妄推求五见增故。五有情浊有情多分不识父母不见怖畏诸恶增故。此次第者寿及资具钝利作业果缘因等依苦集故成。有处说利钝作业感内外果依治断故。出五体者寿依命根依识为性。劫浊有情以蕴为性烦恼与见心所为性。一种四现五蕴为体。立所以者如正理云岂不寿劫。有情三浊牙不相离。见浊即用烦恼为体。五应不成。理实应然。但为次第显五衰损极增盛故。何等为五。一寿衰损时极短故。二资具衰损少光泽故。三善品衰损欣恶行故。四寂静衰损展转相违成諠诤故。五自体衰损非出世间功德器故。又俱舍云由前二浊寿命资具极衰损故。由次二浊善品衰损乐自苦故。或损在家出家善故。由后一浊衰损自身身量色力念智勤勇及无病故。此对治者由三善根起诸正见。修十善行果胜妙故如常分别。一切国王者赡部洲中一切国王也。王子大臣者如文悉也。谓此三人力用自在遥承付嘱建立正法而不建立。自恃恃高贵乃破灭矣。从此第二明其非法</p>
<p>经。明作制法制我弟子比丘比丘尼不听出家修行正道亦复不听造佛塔像白衣高座比丘地立与兵奴法等无有异</p>
<p>解曰。制我弟子者不令出家也。修行正道者头陀等也。造佛塔像者制造佛像制造塔像也。白衣高座者在家出家高下座立。此二非法如喻悉也。从此第三结明不久</p>
<p>经。当知尔时法灭不久</p>
<p>解曰。由初一故传者全无。由后五故有而不久。从此第二国土破灭诫文分为三。且初第一标能制人</p>
<p>经。大王破国因缘皆汝自作恃己威力制四部众不听修福</p>
<p>解曰。制修三学习戒定慧。制修供养真福业事。从此第二明其非法</p>
<p>经。诸恶比丘受别请法知识比丘共为一心牙相亲善齐会求福是外道法都非我教百姓疾疫无量苦难</p>
<p>解曰。别请用掌毁如外道。由出家众不善守护。作此非法乱正因。故制修福业为不善因。恶鬼恶龙作诸苦难。从此第三结明破灭</p>
<p>经。当知尔时国土破灭</p>
<p>解曰。如文悉矣。从此第三法灭不久诫文分为三。且初第一标能作人</p>
<p>经。大王法末世时国王大臣四部弟子各作非法</p>
<p>解曰。此总标也。从此第二明其非法</p>
<p>经。撗与佛教作诸过咎非法非律系缚比丘如彼狱囚</p>
<p>解曰。依德有德如教修行。横为遏咎非法拘摈如狱囚故。从此第三结明不久</p>
<p>经。当知尔时法灭不久</p>
<p>解曰。结也。从此第四随因感果。于中分三。初标自毁人次非法获报后举喻释成。初中复二。且初第一标自毁人</p>
<p>经。大王我灭度后四部弟子一切国王王子百官乃是住持护三宝者而自破灭</p>
<p>解曰。四部弟子者住持众也。国王百官者立护众也。教依此二得住世间。不持不护即破灭故。从此第二举喻彰过</p>
<p>经。如师子身中虫自食师子肉非外道也</p>
<p>解曰。如师子身中虫者如莲花面经。佛告阿难譬如师子。若命终者若水若陆所有众生不敢啖食。唯师子身自生诸虫还自啖食师子之肉。阿难我之佛法非余能坏。是我法中诸恶比丘自毁坏故。如彼经中但喻出家。今此经中具明四众不能行护喻同彼故。从此第二坏法获报于中分三。一顺现报二顺生报三顺后报。初中复二且初第一明诸恶</p>
<p>经。坏我法者得大过咎正法衰薄民无正行诸恶渐增其寿日减无复孝子六亲不和天龙不祐</p>
<p>解曰。坏我法等者两句标也。正法衰薄等者明邪行也。诸恶渐增等者恶行渐增寿命短促也。无复孝子等者家无孝子六亲不和也。天龙不祐者八部天龙舍而去矣。此第二明灾怪起</p>
<p>经。恶鬼恶龙日来侵害灾怪相继为祸纵横</p>
<p>解曰。恶鬼恶龙者恶鬼疾疫恶龙旱涝风雨不时也。灾怪相继者众难竞起也。言从横者南北为从东西为横明其四方有灾难矣。从此第二明顺生报</p>
<p>经。当堕地狱傍生饿鬼</p>
<p>解曰。当堕等者作不善业有上中下。于三恶趣受异熟果。从此第三明顺后报</p>
<p>经。若得为人贫穷下贱诸根不具</p>
<p>解曰。明后报也。从此第三举喻释成</p>
<p>经。如影随形如响应声如人夜书火灭字存毁法果报亦复如是</p>
<p>解曰。如影随形者影与身俱喻顺现也。如响应声声灭响应喻顺生也。如人夜书火灭字存者。火喻作业字喻熏习。火字二现喻一现种。举己见边显不见。故火业虽灭字种不亡。招顺后报近远必熟。又现等有几。何业定招染善胜因如常分别。从此第五佛法不久诫。文分为三。且初第一标制法人</p>
<p>经。大王未来世中一切国王王子大臣</p>
<p>解曰。设法人也。从此第二明其非法</p>
<p>经。与我弟子横立记籍设官典主大小僧统非理役使</p>
<p>解曰。西国出家者不立记籍亦无主典。僧中统摄悉皆无矣。非理役使者同俗策役也。从此第三结法不久</p>
<p>经。当知尔时佛法不久</p>
<p>解曰。如文悉也。从此第六受邪撗制诫文分为三。且初第一标依法人</p>
<p>经。大王未来世中一切国王四部弟子当依十方一切诸佛常所行道建立流通</p>
<p>解曰。建立三学即常道故。从此第二明其非法文复分二。且初第一明起非法</p>
<p>经。而恶比丘为求名利不依我法于国王前自说过患作破法缘</p>
<p>解曰。不依我法者三学之外尽非佛法。附近破法以事应知。从此第二明横制法</p>
<p>经。其王不别信受此语撗立制法不依佛戒</p>
<p>解曰。诸部律说随佛所制。当如法行。佛所不制不应横制。制即非矣。从此第三结明不久</p>
<p>经。当知尔时法灭不久</p>
<p>解曰。如文悉也。从此第七自作破国诫文分为三。且初第一标自作人</p>
<p>经。大王未来世中国王大臣四部弟子</p>
<p>解曰。标其人也。从此第二明其非法</p>
<p>经。自作破法破国因缘身自受之非佛法咎天龙舍去吾浊转增</p>
<p>解曰。自作破法者谓四部众不能依教如法修行也。破国因缘者国王大臣自不持正建立正法也。此二相资正法隐没。天龙不护五浊增故。从此第二结过无尽</p>
<p>经。若具说者穷劫不尽</p>
<p>解曰。近结此文浊恶无尽。远结上六种类无尽也。从此第二诸王敬承于中分二。且初第一诸王悲恸</p>
<p>经。尔时十六大国王闻说未来如是诸诫悲啼号泣声动三千天地昏闇光明不现</p>
<p>解曰。诸王悲泣震动大千。日月不现即昏闇也。从此第二依教敬承</p>
<p>经。时诸王等各各至心受持佛语不制四部出家学道当如佛教</p>
<p>解曰。如文悉矣。从此第三大众伤叹</p>
<p>经。尔时恒河沙等无量大众皆共叹言当尔之时世间空虚是无佛世</p>
<p>解曰。伤叹恶时正慧失灭。住持教没即无佛故。从此第三问名奉行于中分二。初问经名后明奉行。初中复五且初第二仁王发问</p>
<p>经。尔时波斯匿王白佛言世尊当何名此经我等云何奉持</p>
<p>解曰。问名奉持也。从此第二世尊为答</p>
<p>经。佛告大王此经名为仁王护国般若波罗蜜多亦得名为甘露法药若有服行能愈诸疾</p>
<p>解曰。此经名者初即仁王请问。从请主以标名。次即依德彰能愈生死之疾。深累尚遣况浅近灾咎而不灭者乎。从此第三明经功德</p>
<p>经。大王般若波罗蜜多所有功德犹如虚空不可测量</p>
<p>解曰。随诸句义如空不测。从此第四能护王臣</p>
<p>经。若有受持读诵之者所获功德能护仁王及诸众生</p>
<p>解曰。经力深妙随读护持。大悲威光等无高下。从此第五喻显受持</p>
<p>经。犹如垣墙亦如灭壁是故汝等应当受持</p>
<p>解曰。护家护国二喻受持。从此第二大众奉持</p>
<p>经。佛说是经已弥勒师子月等无量菩萨摩诃萨舍利弗须菩提等无量声闻欲界无量天人比丘比丘尼优婆塞优婆夷阿修罗等一切大众闻佛所说皆大欢喜信受奉行</p>
<p>解曰。大众闻法喜跃奉行也。良贲嗟居像季圣不亲睹。虚陶玄运悲捧余辉。旧疏传经久盈区宇。今属巨唐御历四海光临。再译斯经。诏令赞述。良贲僧中至下。岂敢筌蹄。但以经发纶行。微萤助日询诸旧辙。夕愓临深词旨疏芜。尤增惭惧。请夫宗匠详而正焉</p>
<p>　采集经论诸要旨　　附赞般若妙难思</p>
<p>　以斯片善施群生　　愿共速登无上觉　</p>
<p>仁王经疏卷下三终</p>
<p>法师智炬高明词峰迥秀。亲凭梵夹弘阐微言幽赜真宗演成章疏开如来之秘藏示群有之迷津贯玉联珠钩深致远再三披阅颇谓精详传之招提永为法宝也</p>
<p>沙门良贲言伏奉今年二月十一日。恩命令在内于南桃园修撰新译仁王般若经疏微僧寡学惧不称　旨洗心[泳-永+修]虑扣寂求音发明起自于天言加被仰凭于　佛力咸约经论演畅真乘亦犹集群玉于昆山纳大川于溟海火生于木与七耀而俱明识转于智体一相而等照成道者法也载法者经也释经者疏也广度群有同于大通是菩提心如　陛下意谨以今月八日缮写毕功文过万言部有三卷施行窃惭于愚见裁成异于　圣恩并陀罗尼念诵轨仪一卷承明殿讲密严经对　御记一卷今并同进轻尘　玄鉴只畏无任谨奉表陈进以闻沙门良贲诚欢诚惧谨言</p>
<p>　　永泰二年十一月八日奉</p>
<p>　　　　　　　诏内修疏沙门良贲上表</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>