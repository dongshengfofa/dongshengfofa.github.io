<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大毗卢遮那成佛经疏卷第六<br>
<br>
　　　　沙门一行阿阇梨记<br>
<br>
　　入漫荼罗具缘品第二之余<br>
<br>
阿阇梨所传漫荼罗图位具列如左<br>
<br>
上方　　　　　　　　　　　　　　　　右方　　　　　　　　　　　　　左方　　　　　　　　　　　　　　　　　　下方<br>
<br>
○如来如意宝　　　　　　　　　　　　△能授一切尊(满一切愿也)　　　□妙金刚　　　　　　　　　　　　　　　　【图】降三世尊<br>
<br>
○如来甲胄　　　　　　　　　　　　　□莲花部女奉教者<br>
<br>
○如来罥索　　　　　　　　　□莲花部奉教者　　　　　　　　□青金刚<br>
<br>
□如来怖魔　　　　　　　　　　　　　□莲花三股戟　　　　　　　　　□金刚莲　　　　　　　　　　　　　　　　□金刚铎【图】<br>
<br>
○如来脐　　　　　　　　　　　　　　□莲花戟<br>
<br>
□如来马藏　　　　　　　　　　　　　□莲花尊　　　　　　　　　　　□寂静金刚<br>
<br>
○如来唇　　　　　　　　　　　　　　□金刚莲　　　　　　　　　　　□大迅利金刚　　　　　　　　　　　　　　□金刚罥索<br>
<br>
□如来十力　　　　　　　　　　　　　□莲花轮<br>
<br>
○如来牙　　　　　　　　　　　　　　□莲花刀　　　　　　　　　　　□金刚牙　　　　　　　　　　　　　　　　□金刚刀<br>
<br>
□如来大护　　　　　　　　　　　　　□莲花德菩萨　　　　　　　　　□那弭荼金刚(因因立名又云短也)<br>
<br>
△无所畏大护者【图】　　　　　　　　□大水吉祥　　　　　　　　　　□赤体金刚<br>
<br>
○如来无所畏　　　　　　　　　　　　□大吉祥　　　　　　　　　　　□佛奉教者<br>
<br>
□如来铃铎　　　　　　　　　　　　　□僧吉祥【图】<br>
<br>
○如来商佉　　　　　　　　　　　　　□佛吉祥【图】　　　　　　□越无量虚空<br>
<br>
□如来三昧耶金刚　　　　　　　　　　□金色菩萨　　　　　　　　　　△月黡尊【图】<br>
<br>
○如来正勤　　　　　　　　　　　　　□名称慧菩萨【图】<br>
<br>
□如来三昧耶　　　　　　　　　　　　□白色菩萨　　　　　　　　　　□难降大护者(女形【图】)<br>
<br>
○如来舌　　　　　　　　　　　　　　△坏诸怖畏大护者【图】　　　　□金刚部生<br>
<br>
□如来豪相　　　　　　　　　　　　　□大势至菩萨<br>
<br>
○一切如来座　　　　　　　　　　□毗俱胝菩萨【图】　　　　　　□金刚连锁【图】　　　　　　　　　 □不可越护门者【图】<br> 
<br> 
□如来大勤勇　　　　　　　　　　□观世音菩萨　　　　　　　□执金刚<br>
<br>
□如来眼　　　　　　　　　　　　□多利尊【图】<br>
<br>
○如来心　　　　　　　　　　　　　　□观音母　　　　　　　　　　　□金刚母【图】<br>
<br>
□如来铄底　　　　　　　　　　　　　□大白菩萨<br>
<br>
○无堪忍(如来无堪忍)　　　　　　　　□资财主菩萨　　　　　　　　　□金刚针<br>
<br>
□水自在尊　　　　　　　　　　　　　□遍观菩萨　　　　　　　　　　□金刚钩　　　　　　　　　　　　　　　　□相向守护门者【图】<br>
<br>
□如来念处　　　　　　　　　　　　　□吉祥菩萨　　　　　　　　　　△金刚无胜大护者【图】　　　　　　　　　△如来使者<br>
<br>
○如来刀　　　　　　　　　　　　　　□带塔德菩萨<br>
<br>
□如来轮　　　　　　　　　　　　　　□宝德菩萨　　　　　　　　　　△军荼利金刚【图】　　　　　　　　　　　□金刚拳<br>
<br>
□如来莲花　　　　　　　　　　　　　□鹿皮衣形<br>
<br>
□如来顶　　　　　　　　　　　　　　□莲花军持　　　　　　　　　　△大力金刚【图】　　　　　　　　　　　　□无戏论金刚<br>
<br>
○如来结界　　　　　　　　　　　　　□莲花鬘<br>
<br>
□如来施愿　　　　　　　　　　　　　□莲花斧　　　　　　　　　　　□虚空无垢金刚　　　　　　　　　　　　　□金刚斧<br>
<br>
○如来平等说　　　　　　　　　　　　□莲花索<br>
<br>
□如来口　　　　　　　　　　　　　　□莲花铎　　　　　　　　　　　□素啰多金刚(妙住)<br>
<br>
○如来腰　　　　　　　　　　　　　　□莲花螺　　　　　　　　　　　□大身金刚　　　　　　　　　　　　　　　□金刚轮<br>
<br>
□如来焰光　　　　　　　　　　　　　□莲花部使者　　　　　　　　　□大胜金刚　　　　　　　　　　　　　　　□金刚捧<br>
<br>
□如来钩　　　　　　　　　　　　　　(□莲花部使者△马头观世音)　　□广眼金刚<br>
<br>
□虚空眼　　　　　　　　　　　　　　□莲花捧　　　　　　　　　　　□拔折罗金刚　　　　　　　　　　　　　　【图】圣不动尊<br>
<br>
　　　　　　　　　　　　　　　　右第一重竟<br>
<br>
□无垢光童子【图】　　　　　　　　　□贤劫菩萨【图】　　　　　　　○大慧菩萨【图】　　　　　　　　　　　　□贤劫菩萨<br>
<br>
□光网童子【图】　　　　　　　　　　　　　　　　　　　　　　　　　□寂慧菩萨【图】　　　　　　　　　　　　□金光菩萨<br>
<br>
□男奉教者【图】　　　　　　　　　　△行慧菩萨【图】　　　　　　　△无垢慧菩萨【图】　　　　　　　　　　　○金色菩萨<br>
<br>
　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　△宝德菩萨<br>
<br>
□男守卫者【图】　　　　　　　　　　○胜妙天菩萨【图】　　　　　　○无尽意菩萨【图】　　　　　　　　　　　□贤德菩萨<br>
<br>
□男使者【图】　　　　　　　　　　　　　　　　　　　　　　　　　　　　　　　　　　　　　　　　　　　　　　○花幢菩萨<br>
<br>
□女使者【图】　　　　　　　　　　　□宝严菩萨【图】　　　　　　　□不思议慧菩萨【图】　　　　　　　　　　△计都菩萨<br>
<br>
△六面尊　　　　　　　　　　　　　　　　　　　　　　　　　　　　　△大慈起菩萨【图】　　　　　　　　　　　□无垢光菩萨<br>
<br>
　　　　　　　　　　　　　　　　　　△宝印手菩萨【图】　　　　　　△无像菩萨【图】<br>
<br>
△降阎摩尊<br>
<br>
　　　　　　　　　　　　　　　　　　　　　　　　　　　　　　　　　○救意慧菩萨【图】<br>
<br>
□地慧童子【图】　　　　　　　　　　　　　　　　　　　　　　　　　　　　　　　　　　　　　　　　　　　　　△清净慧菩萨【图】<br>
<br>
　　　　　　　　　　　　　　　　　　○宝掌菩萨【图】<br>
<br>
□优波计设尼【图】　　　　　　　　　　　　　　　　　　　　　　　　□施一切无畏菩萨【图】　　　　　　　　　□虚空慧菩萨【图】<br>
<br>
【图】文殊师利　　　　　　　　　□地藏菩萨【图】　　　　　　　△除一切盖障菩萨【图】　　　　　　　　　○虚空藏菩萨【图】<br>
<br>
□计设尼【图】　　　　　　　　　　　　　　　　　　　　　　　　　　　　　　　　　　　　　　　　　　　　　　□虚空无垢菩萨【图】<br>
<br>
□质多罗【图】　　　　　　　　　　　○宝作菩萨【图】　　　　　　　□除疑怪菩萨【图】　　　　　　　　　　　△法慧菩萨【图】<br>
<br>
□请召者【图】　　　　　　　　　　　　　　　　　　　　　　　　　　○除一切恶趣菩萨【图】　　　　　　　○慧步菩萨【图】<br>
<br>
　　　　　　　　　　　　　　　　　　○持地菩萨【图】<br>
<br>
□女使者【图】　　　　　　　　　　　　　　　　　　　　　　　　　　△悲念菩萨【图】(亦名大悲缠)　　　　　　□剌泥弭菩萨(无墙也)<br>
<br>
□男使者【图】　　　　　　　　　　　□贤意菩萨　　　　　　　　　　　　　　　　　　　　　　　　　　　　　　△泥弭菩萨(墙也)<br>
<br>
□女守卫者【图】　　　　　　　　　　○宝冠菩萨【图】　　　　　　　□除一切热恼菩萨【图】　　　　　　　　　○宝幡菩萨<br>
<br>
□女奉教者【图】　　　　　　　　　　△发心即转法轮菩萨【图】　　　○海慧菩萨【图】　　　　　　　　　　　　(□金光菩萨△光明菩萨)<br>
<br>
□宝冠童子【图】<br>
<br>
　　　　　　　　　　　　　　　　　　□善住意菩萨【图】　　　　　　△妙慧菩萨【图】　　　　　　　　　　　　○妙幢菩萨<br>
<br>
□月光童子　　　　　　　　　　　　　　　　　　　　　　　　　　　　　　　　　　　　　　　　　　　　　　　　□无边幢菩萨<br>
<br>
□善财童子　　　　　　　　　　　□贤劫菩萨　　　　　　　　□贤劫菩萨【图】　　　　　　　　　　□贤劫菩萨<br>
<br>
　　　　　　　　　　　　　　　　右第二重竟<br>
<br>
△火天护方神　　　　　　　　　　□伊舍那护方神　　　　　　△涅哩底护方神　　　　　　　　　　　　　【图】风天护方神【图】<br>
<br>
△火天　　　　　　　　　　　　　　　□鸠槃荼众眷属　　　　　　　　△女罗刹【图】　　　　　　　　　　　　　【图】风神后<br>
<br>
△火天后　　　　　　　　　　　　　　□阿名揭拏(羊耳)<br>
<br>
△婆私瑟吒大仙　　　　　　　　　　　□阿湿嚩揭拏(马耳)　 △罗刹众【图】　　　　　　　　　　　　　△迦楼罗女【图】<br>
<br>
△竭伽大仙　　　　　　　　　　　　　□戍婆揭拏(箕耳)　　　　　□贤劫菩萨　　　　　　　　　　　　　　　△迦楼罗【图】<br>
<br>
△未建荼大仙　　　　　　　　　　　　□杂宝藏神【图】　　　　　　　○童男菩萨<br>
<br>
△瞿昙大仙　　　　　　　　　　　　　(△荼吉尼【图】△荼迦【图】)　○比丘众　　　　　　　　　　　　　　　　(△非人眷属△一切人眷属)<br>
<br>
△迦叶大仙　　　　　　　　　　　　　□童男菩萨　　　　　　　　　　○日光菩萨<br>
<br>
△诸执曜神等　　　　　　　　　　　　□比丘众　　　　　　　　　　　□西南日轮遍照胜德佛　　　　　　　　(□童男菩萨□比丘众)<br>
<br>
△毗逝耶后　　　　　　　　　　　　　□离尘勇猛菩萨<br>
<br>
△日天子　　　　　　　　　　　　　　□东北方定胜手德佛　　　　　　○菩萨众　　　　　　　　　　　　　　　　□宝胜菩萨<br>
<br>
△逝耶后　　　　　　　　　　　　　　□菩萨众　　　　　　　　　　　○比丘众　　　　　　　　　　　　　　　　□西北方一宝盖佛<br>
<br>
□那罗延并眷属　　　　　　　　　　　□比丘众　　　　　　　　　　　○童女菩萨　　　　　　　　　　　　　　　□比丘众<br>
<br>
□魔天他化自在天　　　　　　　　　　□童女菩萨　　　　　　　　△苾[口*陵]蚁[口*栗]知　　　　　　　　　□童女众<br>
<br>
□化乐天　　　　　　　　　　　　　　□女部多【图】<br>
<br>
□兜率陀天　　　　　　　　　　　　　□部多药叉类【图】　　　　　　△诸毗那夜迦　　　　　　　　　　□贤劫菩萨<br>
<br>
□焰摩天　　　　　　　　　　　　　　□住雪山药叉将【图】　　　△摩诃迦罗(黑神)　　　　　　　　　　　　(○小讫[口*栗]瑟怒二龙王○讫西瑟拏二龙王)<br>
<br>
□(东方提头赖吒天王并揵闼婆众)　□娑多祁哩药叉将【图】　　○优婆路系多二龙王<br>
<br>
□舍支夫人【图】　　　　　　　　　　□半遮罗药叉将【图】　　　　　△毗卢遮十眷属【图】　　　　　　　　　　○路系多二龙王<br>
<br>
□帝释三十三天　　　　　　　　　　　□毗洒迦夜叉将【图】　　　　　　　　　　　　　　　　　　　　　　　　　○优婆臂多二龙王<br>
<br>
□童子菩萨　　　　　　　　　　　　　□痾吒嚩迦药叉将【图】　 △毗舍支十眷属【图】<br> 
<br> 
□比丘众　　　　　　　　　　　　　　□毗沙门子药叉将【图】　　　　　　　　　　　　　　　　　　　　　　　　○优婆束讫劳二龙王<br>
<br>
□欢喜菩萨　　　　　　　　　　　　　　　　　　　　　　　　　　　　　　　　　　　　　　　　　　　　　　　　○束讫劳二龙王<br>
<br>
□上方欢喜德菩萨　　　　　　　　　　□摩尼拔陀罗神【图】　　　　　　　　　　　　　　　　　　　　　　　　　○沙伽罗龙王<br>
<br>
□菩萨众　　　　　　　　　　　　　　□护方神后【图】　　　　　　　△寒冷地狱　　　　　　　　　　　　　　　○阿那婆达多龙王<br>
<br>
□童女菩萨　　　　　　　　　　　　　□俱吠啰护方神毗沙门【图】　　△热恼地狱　　　　　　　　　　　　　　　○得叉迦罗龙王<br>
<br>
　　　　　　　　　　　　　　　　　　□吉祥功德天　　　　　　　　　　　　　　　　　　　　　　　　　　　　　○摩迦斯龙王<br>
<br>
□阿难陀　　　　　　　　　　　　　　□满贤药叉将【图】　　　　　　□毗楼博叉王【图】　　　　　　　　　　　○矩利迦龙王<br>
<br>
□须菩提　　　　　　　　　　　　　　□诃栗底母(男五女五)　　　　　　　　　　　　　　　　　　　　　　　　　○羯句吒迦龙王<br>
<br>
□舍利子　　　　　　　　　　　　　　　　　　　　　　　　　　　　　△阎摩殁[口*栗]底后　　　　　　　　　　 ○和修吉龙王<br> 
<br> 
□大目连　　　　　　　　　　　　　　□散支大将【图】　　　　　　　△阎摩后　　　　　　　　　　　　　　　　○阿难陀龙王<br>
<br>
□大迦叶　　　　　　　　　　　　　　□童男菩萨　　　　　　　　　　△阎摩但荼　　　　　　　　　　　　　　　(○大莲花龙王○波头花龙王)<br>
<br>
□无量音声佛顶　　　　　　　　　　　□比丘众　　　　　　　　　　　△阎摩罗法王　　　　　　　　　　　　　　○商佉龙王<br>
<br>
□广大佛顶　　　　　　　　　　　　　□胜授菩萨　　　　　　　　　　△质呾罗笈多讯狱者　　　　　　　　　(○缚噜拏后【图】○嚩噜拏龙王【图】)<br>
<br>
□火聚佛顶　　　　　　　　　　　　　□北方胜德佛　　　　　　　　　△夜黑天　　　　　　　　　　　　　　　　□毗楼勒叉护方天王【图】<br>
<br>
□胜佛顶　　　　　　　　　　　　　　□菩萨众　　　　　　　　　　　□辨才天【图】<br>
<br>
△如来锡杖　　　　　　　　　　　　　□比丘众　　　　　　　　　　　□童男菩萨　　　　　　　　　　　　　　　○优婆逊那守门者【图】<br>
<br>
○如来钵　　　　　　　　　　　 □童女菩萨　　　　　　　　　　□比丘众　　　　　　　　　　　　　　　　　通门<br>
<br>
○如来牙　　　　　　　　　　　　　　□贤劫菩萨　　　　　　　　　　□离优菩萨　　　　　　　　　　　　　　　○逊那守门者【图】<br>
<br>
□豪相　　　　　　　　　　　　　　　□主田农神　　　　　　　　　　□南方无优德佛　　　　　　　　　　　　　○地神【图】<br>
<br>
△无能胜尊　　　　　　　　　　　　　□主象马厩神　　　　　□菩萨众　　　　　　　　　　　　　　　　○龙王并后眷属【图】<br>
<br>
□释迦牟尼佛　　　　　　　　　　　　　　　　　　　　　　　　　　　□比丘众　　　　　　　　　　　　　　　　○童男菩萨<br>
<br>
△无能胜妃　　　　　　　　　　　　　□主王库藏　　　　　　　　　　□童女菩萨　　　　　　　　　　　　　○比丘众<br>
<br>
○佛母　　　　　　　　　　　　　　　□主外道福处神<br>
<br>
　　　　　　　　　　　　　　　　　　　　　　　　　　　　　　　　　□别异地狱　　　　　　　　　　　　　　　○行慧菩萨<br>
<br>
○如来铄底印　　　　　　　　　　　　△主严穴神　　　　　　　　□贤劫菩萨　　　　　　　　　　　　　　　○西方宝焰佛<br>
<br>
□童男菩萨　　　　　　　　　　　　　□主伏藏神　　　　　　　　　　△遮闷拏　　　　　　　　　　　　　　　　(○菩萨众○比丘众)<br>
<br>
□比丘僧　　　　　　　　　　　　　　□主碛神　　　　　　　　　△娇吠唎　　　　　　　　　　　　　　　　○童女菩萨<br>
<br>
□普光菩萨　　　　　　　　　　　　　□主尸林神　　　　　　　　　　△吠瑟拏味　　　　　　　　　　　　　　　○主平相侵神<br>
<br>
□东方宝性佛　　　　　　　　　　　　□主波池神　　　　　　　　　　　　　　　　　　　　　　　　　　　　○主日历神<br>
<br>
□菩萨众　　　　　　　　　　　　　　□主龙泉神　　　　　　　　△娇唎　　　　　　　　　　　　　　　　　○主时分神<br>
<br>
□比丘僧　　　　　　　　　　　　　　□主井神　　　　　　　　　　　△燕捺唎　　　　　　　　　　　　　　　　○主业作神<br>
<br>
□童女菩萨　　　　　　　　　　　　　□主空中宫菀神　　　　　　　　△嗟捺唎　　　　　　　　　　　　　　　　○主宿神<br>
<br>
□佛袈裟　　　　　　　　　　　　　　□主宫室神　　　　　　　　　　△未啰弭　　　　　　　　　　　　　　○主宿对神<br>
<br>
△佛军持　　　　　　　　　　　　　　□主海神　　　　　　　　　　　□紧那罗妃【图】　　　　　　　　　　○主夜神<br>
<br>
□白伞佛顶　　　　　　　　　　　　　(□主室宅神□主巷曲神)　　　　(□紧那罗○童男菩萨)　　　　　　　　(□主月神○主日神)<br>
<br>
□最胜佛顶【图】　　　　　　　　　　□方神　　　　　　　　　　○比丘众　　　　　　　　　　　　　　　　○六时神<br>
<br>
□摧碎佛顶【图】　　　　　　　　　　□主街陌神　　　　　　　　　　○莲花手菩萨　　　　　　　　　　　　　　○主直神<br>
<br>
　　　　　　　　　　　　　　　　　　□主河神　　　　　　　　　　　○东南莲花胜德佛　　　　　　　　　　　　(○主廿八宿神○主十二宫神)<br>
<br>
□最高佛顶　　　　　　　　　　　　　□主道神　　　　　　　　　　　○菩萨众　　　　　　　　　　　　　　　　○月后名赤色<br>
<br>
□辟支佛　　　　　　　　　　　　　　□主旷野神　　　　　　　　　　○比丘众　　　　　　　　　　　　　　　　○月后名月祥<br>
<br>
　　　　　　　　　　　　　　　　　　□主郊野神　　　　　　　　　　○童女菩萨　　　　　　　　　　　　　　　○月天子<br>
<br>
□大梵并明妃眷属　　　　　　　　　　□主痁肆神　　　　　　　　　　△慕诃囊　　　　　　　　　　　　　　　　○月后名月相<br>
<br>
□四禅天　　　　　　　　　　　　　　□主城神　　　　　　　　　　　△阙名火神　　　　　　　　　　　　 ○童男菩萨<br> 
<br> 
□无色天<br> 
<br> 
□净居自在天子　　　　　　　　　　　□主村神　　　　　　　　　　　△劫微　　　　　　　　　　　　　　　　　○比丘众<br>
<br>
□普花天子　　　　　　　　　　　　　□主洲神　　　　　　　　　　　△芒囊娑　　　　　　　　　　　　　　　　○莲花胜菩萨<br>
<br>
□光鬘天子　　　　　　　　　　　　　【图】主鸟神　　　　　　　△讫洒也　　　　　　　　　　　　　　　　○下方莲花德佛<br>
<br>
　　　　　　　　　　　　　　　　　　□主山神　　　　　　　　　　　△社吒啰　　　　　　　　　　　　　　○菩萨众<br>
<br>
□意生天子　　　　　　　　　　　　　□主悉地物神　　　　　　　　　△句[口*路]诞囊　　　　　　　　　　○比丘众<br>
<br>
□名称远闻天子　　　　　　　　　　　□主悉地神　　　　　　　　　　△没栗拏　　　　　　　　　　　　　　　　(○童女菩萨○贤劫菩萨)<br>
<br>
□大自在妃并眷属　　　　　　　　□主仙药神　　　　　　　　　　△露系多　　　　　　　　　　　　　　　　□阿修罗女眷属【图】<br>
<br>
□大自在天并眷属　　　　　　　　　　□主药计神　　　　　　　　　　△芒噜多　　　　　　　　　　　　　　　　□阿修罗眷属【图】<br>
<br>
□摩醯首罗子及妃　　　　　　　　　　□主药神　　　　　　　　　　　△捺噜迦<br>
<br>
□持明妃　　　　　　　　　　　　　　□悉地持明妃【图】　　　　　　△娑摩醯捺罗　　　　　　　　　　　　○摩睺罗伽女【图】<br>
<br>
□持明仙　　　　　　　　　　　　□悉地持明仙【图】　　　　△诸火仙等　　　　　　　　　　　○摩睺罗伽<br>
<br>
　　　　　　　　　　　　　　　　右第三重竟<br>
<br>
阿阇梨言。第一院东方如来钩。乃至如来甲等。皆是毗卢遮那三昧。一一作天女形。如漫荼罗方圆以辨其色。坐白莲台上。手中复持莲花。花上各以物像用为摽帜。如钩轮刀槊商佉铃铎罥索甲胄等。皆依本相画之。顶相豪相口舌牙唇等。准例推可解。如来脐于莲上图作连环圆好之相。如来腰亦颇旋曲如数珠鬘形。如来藏如轮王马宝藏相不现之形。如来施愿当作与愿手。如来法及辨说等或持经藏或作说法手。念处十力等皆是止观相应法。作寂然三昧之容。三昧耶当作佛顶相。如来顶相具摄一切功德。凡手中无物可为幖帜者。皆应置之。若漫荼罗不作尊形但示秘密印者。于金刚座上作莲华台。台上如前画作幖帜。其作字漫荼罗者。经中有种子字。当如法置之。如经不载。当取梵名中最初字为种子字。或可通用阿字也。北面莲花部诸尊。若经中不说形相者。通作红莲花色或净白色如金色尊等。则依名辨之。所持印相亦如佛部中说。然用莲花为幖帜。如莲花轮像。当以四莲花叶如十字之形用为轮辐。辐外作刃环围之。莲花刀当于莲上置刀。刀锋上又用莲花以为摽帜相。金刚杵戟等皆亦如是。莲花罥索以莲华为两茸。铎则以莲花为系。鬘则贯穿莲花以庄严身。或于所持花上置之。戴塔吉祥于顶髻上置窣堵波。或在所持花上。莲花尊则于花上重置莲花。宝德尊莲花上有宝。能授一切愿明王能满一切希愿。其状非一如观世音手持莲花。花上或置如意宝。随息灾增益降伏事。在彼相应坛中。大吉祥二手各持莲花。水吉祥或莲中出水或手垂出水。被鹿皮尊当以鹿皮严身。如梵天像。其契印漫荼罗例同前说。通用娑字为种子也。南面金刚部诸尊亦可依经。初所列名者皆具置之。随作方圆三角半月等坛。身色亦尔。或持一股拔折罗。或持三股五股。上下二锋等种种金刚标相。如经中所说随意置之。其刀斧钩针等。皆以金刚为摽帜。刀则刃锋柄饰。皆作金刚杵端铦锐之形。罥索连锁两端皆如三股拔折罗像。轮以十字金刚为辐辋。利刃环绕围之。铎以一股金刚为上系十字金刚为舌。余皆例推可解。契印漫荼罗。亦于金刚座上置白莲花。花上各表其物。若作字漫荼罗。执金刚所统眷属通用缚字。余金刚通用[合*牛]字为种子也。第二院诸菩萨众。若经中具载形相者。一一如其本教画之。无文者通用真陀摩尼印。当持莲花。花上置如意宝。周匝焰鬘围之。或随彼名中义趣以表其相。如宝冠菩萨即于花上置冠。宝网菩萨则于花上置网。宝掌菩萨掌中置宝。发心转法轮印手中持论。所有诸阙位处。皆置贤劫菩萨。其使者奉教等。皆作卑下之容。其使者操持刀捧状如夹门守御。奉教者或执持于捧印或瞻仰所尊。若受指麾教敕。守护者则如守门通信有所咨白。各随其类也。降阎摩尊是文殊眷属具大威势。其身六面六臂六足。水牛为座面有三目。色如玄云作极忿怒之状。当捡文殊梵本具足图之。凡此等诸尊。若余经中具说形相者。亦可依彼图画入曼荼罗时中。此诸尊。毗卢遮那经不载真言手印。即别出余经者。当依彼经授与真言手印。令依此经供养次第法行之也。第三院十方佛等。各依常相图之。若作契印当以如来顶相。种子则以阿字。声闻缘觉一同比丘仪式。是中缘觉小差别者。谓或有肉髻等大人之相。若契印当用钵袈裟锡杖等。其种子字如经中真言所说。东方日天之前或置摩利支天女。如陀罗尼集出之。北方夜叉八将图中阙少者。其形大抵相似。皆被甲胄持伽驮印。身相圆满端正。以彼趣所求无乏常快乐自恣故也。羊耳马耳象耳等。皆是鸠槃荼眷属。其形不同夜叉。皆露身垂毛作非人之像。耳同畜兽。图云持明仙者。是余药力等所成。悉地持明仙者。皆是专依咒术得悉地人。直言诸仙者。皆围陀事火之类。勤修苦行成五通神仙。又有夜叉持明。是彼类中福德最胜。天趣之所摄者。与世仙又殊也。其山海河池林树谷药城邑道路等神。各以本名为摽帜相。山神坐山河神在河。其树药等或手执持或依其上。当以义类推之。花严中更有足行神身众神。是护诸跂行之类及护身神。亦可依次列之。西方非人趣者。当知毗卢遮那普门身中。纯是杂类鬼神傍生等。图中无别名相者多在其中。所摄最多也。路系多是赤色。辟多是黄色。讫嘌瑟拏是黑色。其青色亦是中摄。若依此方中明义。则当各别出之。讫劳是白色。皆是一类龙王。各依本色画之。若加邬波字者其色稍浅。逊那邬波逊那亦是护门大龙王。皆右手持刀左持罥索。主年月时分神等皆作天女形。执持花枝等以为标相。若主善事者。其花亦令色相圆备。若主恶事者。则持萎萃花果等。其主六时神。亦可持六枝之花。作随时荣落之像以表其事。主昼夜者。亦可以花敷花合明之。他皆放此。南方苾陵吃嘌知。是摩醯首罗子。身极枯瘦。以常降伏怨敌。假使骨肉消尽要令得胜。故为此形。私谓即是智度所云。常修苦行割肉祀火。感生诸恶神者。所以位在南方。其十二火天。经中略说形像。有一神阙名者。但依诸火天总相形。余如图中所示也<br>
<br>
经云。尔时执金刚秘密主。于一切众会中。谛观大日如来。目不暂瞬者。时佛如所示现普门漫荼罗。演说诸尊图位竟。秘密主以普眼观此一一诸尊。皆不见根本亦无住处。悉是莲花台藏实相之身。出生种种方便不可穷尽。尔时深自庆幸发希有心。倍于此法生难遭想。将欲更问深义。故先说偈也。初偈意言。一切智慧者。出兴于世间。如彼灵瑞花。时时乃现一耳。佛优昙花虽则难遇。然此真言法要倍复难遇之。何以故。此是如来秘藏。长夜守护不妄授人。苟无顿悟之机则不入其手。世尊在世犹多怨嫉。况末代乎。复次此经。自释难现因缘。若众生一见此漫荼罗者。无始以来恶业重障。摧灭无余。必定得大菩提记故。非钝根薄福之人所能遭也。一见尚难。何况次第修行。当知是人转复希有。常为普门海会之所称叹名闻十方。又同大日如来有种种名号。故曰无量称也<br>
<br>
经云。行此无上句者。即是修行无上菩提句。此阿字门为一切真言之王。犹如世尊为诸法之王。故曰真言救世者。次二句明救世之业。所为能令行人成金刚性。止断诸恶趣一切苦不生也<br>
<br>
经云。若修如是行。妙慧深不动者。若具存真本。应言慧极深不动。如大海之心以极深广故。又极远离二边故。乃至大风起时不能摇动。若行者入此真言大海心时。亦复如是。以妙慧甚深无量。又极远离二边故。一切诸法不能动摇。如娑竭罗龙王降雨六天时。于自宫三业都无动作。若解如是义者。则知漫荼罗种种方便。皆悉住于实际也<br>
<br>
经云。时普集会一切大众。及诸持金刚者。以一音声赞叹金刚手者。彼诸大众。闻佛广演曼荼罗图位竟。欲问此中法界幖帜及金刚事业。敬重世尊故未敢发言。以金刚手能观察众心乘机说偈。必知欲决疑网。普利无量众生。是故称赞证明劝令发问。又十佛刹微尘众等以一心一味。令一人诵此法音。非谓人人俱时别说也。偈云善哉善哉大勤勇。汝已修行真言行。能问一切真言义。我等咸有意思惟者。真言行即是三平等法门。汝于持三密人中最为上首。故能问世尊普门深义。如仁者所欲问佛义。我等亦皆有是思惟。今悉同心思欲当速陈说也。次言。一切现为汝证验。依住真言之行力者。言我等初发心时。由住此无上句故。乃至能于金刚慧海甚深不动。是故必定师子吼。于汝前所说偈现作证明。我等诸有所作。皆由住真言行依真言势力。而与得成就。若汝咨问如来秘密方便者。诸有求大乘人。当于真言行法皆得通达。以通达故不久勤修。亦与我等无异。以见如是利义故。以一音声同心劝助也。尔时秘密主蒙大众劝发已。即说伽他广问世尊。初一偈问彩色义。有四句。第一句问云何是彩色义。第二句问当以何色。第三句问云何安置此色。先于何处。内耶外耶。第四句布色时以何色为先。此是造漫荼罗时一种支分也。次偈问诸门摽相。有三句偈。第一句问门旗形量。第二句问门厢形量。第三句问建立诸门法度形量。如是种种秘密摽帜。阿阇梨皆应善通达之。又是一支分也。次有二偈。大凡有八问。第一句问云何奉食及花香等。第二句问宝瓶法则。当知一切诸供养具皆在其中。阿阇梨当随事相办其性类。又是一种支分也。第三句问云何引召弟子入漫荼罗。第四句问云何作灌顶法。第五句问云何儭奉所尊。然此中复有二种。若初心行人依世谛漫荼罗。云何召入灌顶奉献阿阇梨。若已修习瑜伽作秘密灌顶。云何召入灌顶奉献阿阇梨。正作法时。所有加持教授方便皆此中摄。又是一种支分也。第六句问护摩处所。亦有浅密二释及息灾增益降伏等诸异方便。第七句问真言部类字义句义。第八句问三昧门浅深差别之相。凡阿阇梨未善通达如是法者。不应建立漫荼罗。又成三种支分也。如是问竟。大寂法王告执金刚言。汝当一心谛听。次说偈言。最胜真言道。出生大乘果者。大乘果即是佛无上慧。要由如是方便得生。由汝善言能请问我故。今普为诸摩诃萨。开示演说也。初一偈答色义云。染彼众生界。以法界之味。古佛所宣说。是名为色义者。犹如世间染色。能染净叠使同味故。以味解色。如云袈裟味者。即染作袈裟色也。今此漫荼罗色义亦然。以法界不思议色染众生心。同一净菩提味。复次如世间染衣先以。灰水洗。则易受染色。今以啰字门焚烧弟子心垢。使成灰烬。然后以嚩字门大慈悲水洗之。使纯一清白离诸戏论。然后染作法界漫荼罗。令种种普门身。皆同实相色也。次有两偈通答三问。问中云当以何色。今此答中具用青黄赤白黑五色也。偈云。先安布内色。非安布外色者。是答云何布色。何处先起何处后起也。洁白以为初。赤色为第二。如是黄及青。渐次而彰着。一切内深玄。是谓色先后者。是答是色谁为最初也。洁白是毗卢遮那净法界色。则一切众生本源。故最为初。赤是宝幢如来色。既发菩提心于明道中。降伏魔怨灭除盖障。故第二。黄色是娑罗树王色。以成正觉时。万德开敷皆到金刚实际。故第三。青是无量寿色。既到金刚实际。即以加持方便。普现大悲漫荼罗。如净虚空中具含万像。故第四。黑色是鼓音如来色。所以垂普门之迹。皆为显本。本者即是如来自证之地。住大涅槃。若舍加持神力。则一切心量众生非其境界。是故其色幽玄。而最居后也。复次如世间净帛。先受染色故。最后黑是染色之极。以最深故不可复加。是以居后。漫荼罗色义亦然。白是越百六十心垢义。此名信色故最初。赤者大勤勇义。是精进色故第二。黄谓一念相应时。定慧均等七觉开敷。是名念色故第三。青者大空三昧义。是名定色故第四。黑者谓大涅槃义。即是如来究竟之慧。是名慧色故名第五。或有说言白色最初。黄为第二。赤为第三。青为第四。黑为第五者。此约受染浅深有容有上之义。又白是信义最初。黄者犹如金刚不可俎坏。即是进义故第二。赤谓心障净除光明显照。即是念义故第三。余如上释。法门所表各殊也。复次白是寂灾色如来部义。故最初。黄是增益色莲花部义。故第二。赤是降伏色金刚部义。故第三。青是成办诸事亦出生随类之形。故第四。黑是摄召义。即诸奉教忿怒等所为众务。故第五也。复次如世间彩画不过五色。然更相涉有种种深浅不同。巧慧者善分布之。出生万像无有穷尽。法界不思议色亦复如是。统而言之不过五字门。然亦更相发挥。成种种差别智印。如来以普门善巧。图作悲生漫荼罗。乃至出生世界微尘数随类之形犹不穷尽。若瑜伽行人若得此中意者。当触类而长自在施为。寂灭真如中当在何次。如偈中所说。且举一途法门提其纲领耳<br>
<br>
经云。先安布内色。非安布外色者。凡图画法。当先建立内心秘密莲花藏竟。次造第一重伊字三点诸内眷属。次造第二重四菩萨等诸大眷属。以及第三重一切世天眷属。又诸界道。中央及第一重当具五色。先以白色为周界竟。次于其外布赤色界。次外又布黄色。次外又布青色。最外次布黑色。其第二重。亦依如上次第布白赤黄三色。第三重周界。但布纯白一色。皆极令均调正直。渐次右旋布之。其行道及供养处外缘等。随作一纯色界。瞿醯云。但用白色也。所以先白色从中向外者。明此菩提心五种根力渐次增广。乃至住于大般涅槃。则遍一切处无所不在故。黑色最居外也。若从浅至深自迹归本。则世尊府同六趣为初门眷属开发净菩提心。若众生入此明门超百六十心时。则已出过世间上菩萨位。故第三漫荼罗。唯以白色为界也。第二漫荼罗。于白之上更加赤色黄色者。赤是勤勇。菩提心中进修万行。黄是如来念处万德开敷。尔时即入重玄门居寂光土。乃至近居补处犹故不识一人。故于第二重。但以三色为界也。第一重漫荼罗。于三色之上更加青色黑色者。青是大空三昧。所谓如来身口意密无尽加持故。作大虚空色。黑谓如来寿量常住之身。如是妙身毕竟无像。故作深玄色。此二句是如来秘藏。非普为一切众生。故名眷属也又入此深玄色者。即是如来自证中胎花藏。尔时见五智色。皆同一法界色。何有浅深之殊。而诸众生。有渐入者有超升者有顿入者。然其所趣毕竟同归。故云一切内深玄也<br>
<br>
经云。建立门幖帜。量同中胎藏。厢卫亦如是。花台十六节者。漫荼罗夹门。皆竖幢旗以为幖帜。谓之门幖帜。二摽相距尺量。令与中胎正等。上置横括。其广亦然。幢竿上皆置偃月。月下置旗帜像。取缯帛裁令正方。可隅角破之以为两帜。各附幢竿之外。上锐下垂也。四维际亦置幢竿并偃月。其摽帜两向置之。于大勤勇门偃月上。各置如意宝。金刚手门偃月上。各置拔折罗。莲华手门偃月上。各置商佉。其四维上亦皆置宝也。夹门厢卫处如亚字形。而于中间通道。每于曲际皆置金刚撅。撅首如一股拔折罗形。其下铦锐。一箱六撅两边总十二撅。四门并四角总二十八枚。三重例尔。并备五色线。皆以不动真言或降三世真言。加持一百八遍或一千八十遍。阿阇梨正作法夜。既画曼荼罗竟。先观中胎及第一院知无阙少。即下金刚撅。其金刚撅。以金刚线周匝围之。至通门处。则止不须横断。三重皆如是置之。若不能尔者。其第三院。必应具依此法勿得阙少。至通门处。当举线随门摽。屈曲而上使不阂头。既结界竟。当依门出入不得辄越余处。每出入时。仍须诵不动真言。若是瑜伽阿阇梨。亦可周匝以线围断。若须出入时。想举此线而于下过。过已即还如故。或去门远急须出入者。当观自身作毗卢遮那以无挂碍身。勿生越线之想。随意出入无咎也。六撅间回屈处。皆令尺量均停。仍须通行道往来界院。最外门厢卫两边。亦与中胎正等。故云厢卫亦如是也。花台是灌顶处。莲花坛规制。大同中胎八叶之藏。极小者剂十六指。余义下当更说之。但开一门。其门令向大坛也。偈云。应知彼初门。与内坛齐等。谓第一重门相。当准约九分令广狭正齐。使门之中道正当花藏之心。所余第二第三。亦以此为率分之。自然渐次增广各得其所。于第二重门厢曲中。置二龙王兄弟。难陀在南拔难陀在北。其余众宝庄严。大同秘密漫荼罗位品。阿阇梨言。若作深密释者。四面方相正直均平等。是四念处义。四门是四静虑。亦是四摄法。门摽是四梵住。厢曲是四正勤。四维是四真谛。金刚线即是修多罗。以此连持三十七品作法门分剂也。所以外门摽相长短广狭之量。皆与中胎正等者。明如来一一法门。皆与法界相称。乃至无有毫牦增减。又合所行中道。正当莲花台实相之心。其普门之迹远而逾广。故云智者于外院。渐次而增加也。偈云。略说三摩地。一心住于缘。从此以下。答漫荼罗中三昧支分。若未修瑜伽者。不得作阿阇梨。以阙支分故法事不成也。经中。初略释三昧名义。次深广说之。初略释者。谓心系缘一境而不驰散。是等持义。故偈云略说三摩地一心住于缘也。且就有相瑜伽。自有上中下三种。上谓观毗卢遮那等诸如来身。中谓观文殊师利等诸菩萨身。下谓观因陀罗等随类之身。一一如漫荼罗所示。色像威仪秘密摽式或印或字。但一心住缘不复驰散。即是彼尊三昧门。以要言之。如漫荼罗海会佛刹微尘数一一善知识。皆一种入法界三昧门。若总观如是普门大众。一心住缘而不驰散。即是普眼三昧门。亦名普门世界三昧门。如一门及一切门者。或但入正遍知部三昧门。或但入莲花部三昧门。或但入金刚部三昧门。或以文殊眷属普皆集会为一三昧门。余三菩萨亦尔。随行人心量大小。种种不同也。行者修习瑜伽。或观本尊或观秘密印或观真言时。有种种境界现前。不与本观相同。皆是邪观也。如于定中。或见日月众星光明粲丽。或见大莲花王遍满空中。或见宝树楼阁殊胜庄严。犹如天宫及诸净刹。或复豁然不复有身心。相或见诸佛菩萨无量大众。或闻种种异声。或见悬崖巉绝至无间狱。以不依本所缘故。皆不应取。但如常一心意。虽得与定境相应。应须深修观察十缘生句。不应味着也。若见异境界以为殊妙而取着之。名为我慢定。亦名悭执定。但与正观相应时。自然得见俱胝佛刹。此中佛。谓百千众事刹为净处也。如是相应时。即知承前已来种种事相非无因缘。以如是如是因缘故。有如是如是事相。不由他悟而无所挂碍也。复次深秘释者。诸于一一善知识法门身真实相中。心住于缘。不生妄想戏论。是等持义。如入阿字门一念法界。是毗卢遮那三昧。于法莲花印一心不乱。是观自在三昧。于金刚慧印一心不乱。是秘密主三昧。乃至梵释诸尊。各于一法界门而得自在。若于彼解脱身一缘不乱。各彼净天眼三昧。若于大悲藏云海中一心不乱。名普眼三昧。亦名普现色身三昧。若使如来于无量阿僧祇劫。演说是中广义。犹不穷尽。今欲以两偈摄之。使究尽无余。故云广义复殊异。大众生谛听也。此中复二。初明如来三昧印。次明三昧道中差别印。偈云佛说一切空者。即是入阿字门。乃至无有少法而可得者。亦无定相可名三昧。住如是一心法界。名为正觉之等持也。所以然者。若出此心性。外有境界可缘。即非常住之境。为四相所迁时。住缘之心亦复随境界流。云何名为定耶。是故正觉三昧。觉诸法本不生故。唯是心自证心心自知心。从久远以来。常如实际无有变易。即以如是心自住如是缘故。得名为等持也。此正是毗卢遮那本尊。所现无尽庄严藏。亦不离如是本尊。若他观者。皆名邪观。故次说必定印言。三昧唯证心。非从异缘得。若据梵本质言之。当言彼更无异得。意言。更不从余处得之也。次云。彼如是境界。一切如来定者。如大般涅槃经明。一切有心者悉有佛性。此佛性即名首楞严定。亦名金刚三昧。亦名般若波罗蜜。佛佛道同更无异路。若行人初发心时。能如言正观心性者。亦即名为入如来定。岂烦渐超四处。方至究竟乎。复次瑜伽行人。若蒙诸佛威神加被故。乃至于三昧中。具见十佛刹土微尘众等。无量圣尊三种密印。互不相杂。或复一心不乱转成自身。虽则奇特难思。尚以有相有缘故。名为世间三昧。若此三昧现前时。行者观察十缘生句。净除一切妄相戏论。与空寂相应。即悟如是漫荼罗海会。皆悉从众缘生。如镜像水月干城等观无性相。是名出世间三昧。然尚以空病未空故。未得名为大空。及坐道场自证心性时。即知如是等加持境界。皆是心之实际。尔时心不住相亦不依空。而照见空与不空。毕竟无相而具一切相。故名大空三昧。住此三昧者。即是住于佛无碍慧。佛说是人一切智智究竟圆满。所以经云。故说为大空。圆满萨婆若也<br>
<br>
经本第二卷初云。尔时毗卢遮那世尊。与一切诸佛同共集会。各各宣说一切声闻缘觉菩萨三昧道者。如来已说究竟三空三昧印。为令普门进趣者无留难故。复说三昧道中差别印。三重漫荼罗所示种种类形。皆是如来一种法门身。是故悉名为佛。此等一切诸佛。各于本所流通法门。自说彼三昧道。若现世天身者。则说彼天三昧道。若现声闻身者。则说声闻三昧道。若现辟支佛身者。则说辟支佛三昧道。若现菩萨身者。则说菩萨三昧道。若现持金刚身者。则说金刚三昧道。当知此中偈颂。如是无量刹尘。非世间结集经卷所能具载。然诸行人。若深入瑜伽境界三昧时。自当了了听闻。如正说时无异。是以故名为佛加持日也<br>
<br>
经云。时佛入于一切如来一体速疾力三昧者。谓入此三昧时。则证知一切如来皆同一法界智体。于一念中。能次第观察无量世界海微尘等诸三昧门。知如是如是若干众生。于彼彼三昧门中。应得入道。知彼善知识。已为若干众生作种子因缘。未为若干众生作种子因缘。或有众生入如是法门。可得超升成佛。入余法门。久远稽留不得成佛。如是等种种根性不同。进趣方便皆亦随异。乃至游戏其中。次第修习出入超世间。于一一门。各得能成就无量众生。故名一体速疾力三昧也。尔时世尊遍观察已。了知种种三昧道。同归一体皆是佛乘。复为执金刚。说一切三昧道中成菩提印。初有二偈。明成佛之外迹谓我初坐道场。以此一体速疾力三昧。降伏天魔军众。然是中更有难降伏处。所谓烦恼等魔。无有形相方所亦无足迹。难可觉知。于一念中亦皆殄灭。故云降伏四魔也。以大勤勇声者。谓佛以诚实言告魔波旬。我于无量无数劫。为调伏众生故。弃舍身命不可称数。而今悉已成就。有入道之机故。我将证菩提。为彼等众生开发净眼。汝之势力何能留碍耶。适发此声时。一切众生怖畏悉除。天魔迷闷擗地寻皆退散。若有众生受持如是三角印者。乃至除无间狱中无量怖畏。何况天魔鬼神等怖耶。故言以大勤勇声。除众生怖畏。尔时地神欢喜展转称说。乃至声及净居。尔时大梵天等八部众生。徒见此伏魔之外迹。是故有名称生号为大勤勇者。然我实成佛处。则非彼等所能测量也。故次有二偈明菩提实义。我觉本不生者。谓觉自心从本以来不生。即是成佛。而实无觉无成也。一切众生不解如是常寂灭。想分别妄云有生。沦回六趣不能自出。今虽闻正法音。还于种种有为事迹中。推求挍计冀望成佛。何有得理耶。出过语言道者。从此已下皆是转释阿字门。觉本不生即是佛。佛自证之法。非思量分别之所能及。亦不可传授与人。智度谓之言语尽意不行处也。诸过得解脱者。一切妄想分别。名之为过。即是生灭断常去来一异等种种戏论。以不知诸法实相故。悉皆可破可转。若了诸法本无生际。即于如是一切过失。皆得解脱。是故金刚之身。远离百非也。远离诸因缘者。若法界体有生灭之相。则有因有缘可得宣说。而今法从缘生。则无自性。若无自性。则是本来不生。因缘和合时亦无所起。因缘离散时亦无有尽。是故如净虚空常不变易。大经亦云。唯有如来离诸因缘也。知空等虚空者。本来不生即是毕竟空义。以自性净无际无分别故。同于大虚。是故以世间易解空。譬不思议空也。如实相智生者。心之实相。即是毗卢遮那遍一切处。佛坐道场如法相解时。种种不如实见悉灭无余。是故萨婆若慧与虚空等也。已离一切暗者。于一切法相不如实知。即是无明。是故觉本不生时。即生遍法界明。以一切种观一切法。无不见闻触知也。第一实无垢者。此最实事更无过上。名为第一实际。所谓自性清净心。以离一切暗故。佛之知见无复垢污。皆是转释本不生义也。次有二句结云。诸趣唯想名佛相亦复然者。言六趣众生与毗卢遮那。本无二体。但随众生种种妄想。立种种名耳。佛亦如是。一切世间徒。见我降魔成道方便度人之迹。随彼心相而称说之。或云大沙门。或云大勤勇。乃至花严所说。于一世界中有无量异名。非谓自证法中。如其所说而可表示也。次一偈复释通世谛。明起教所由。故云。此第一实际。以加持力故。为度诸世间。而以文字说。谓以佛眼观之。如是种种名言。复不出第一实际。而诸众生入道因缘。种种不同。若应以文字语言得度者。则如来不动实际。以自在神力。加持彼彼声字而演说之。若众生如法修行。得与三密相应时。则知世谛不异第一义谛也<br>
<br>
经云。尔时执金刚具德者。得未曾有开敷眼。顶礼一切智。而说偈言者。具德。谓具足一切如来秘密庄严之德。如连花增长具足时。蒙日光所照。自然开敷端严可爱。执金刚亦尔。心莲花眼遇菩提印光。朗然开敷万德皆备。美畅于内彰于外容。亦有青莲花目开敷之相。而说伽他领解前旨也。初云。诸佛甚希有。权智不思议者。具存梵本。应云一切诸佛希有智方便不思议。智谓领解前偈中觉本不生。方便谓领解前偈中加持神力。复次智谓心莲花台具足。方便谓叶蕊开敷。二种具不可思议。故云希有也。次云离一切戏论。法佛自然智。是广叹不思议智。而为世间说。满足众希愿。是广叹不思议方便。若法依师而得。从于众因缘生。即是戏论生灭相。非法性佛自然之慧。若是自然之慧。则非修学可得。亦不可授人。如内证天甘露味。假令种种方便为未尝者说之。终不能解。然佛大方便力。以无相法身。作种种名相加持。令诸众生以因果法。证得非因非果法。是故权实二慧具不可思议也。次云。真言相如是。常依于二谛者。是结成不思议二智。领解。上文施设二谛之意。以知名相即实际故。能以实际加持而作名相。以知浅略即是深秘故。能以深秘为浅略。随众生所成义利。皆实不虚。若能解此世谛时。自当通达第一义谛。故云诸佛说法常依二谛也。次有一偈。明信解佛菩提印得无量福聚。故云。若有诸众生。知此法教者。世人应供养。犹如敬制底。制底是生身舍利所依。是故诸天世人福祐者。皆悉供养。若行人信受如是义者。即法身舍利所依。堪受一切世间供养恭敬也。复次梵音制底。与质多体同。此中秘密。谓心为佛塔也。如第三漫荼罗。以自心为基。次第增加。乃至中胎涅槃色。最居其上。故此制底甚高。又从中胎八叶。次第增加。乃至第三随类普门身。无处不遍。故此制底极广。莲华台达磨驮都。所谓法身舍利也。若众生解此心菩提印者。即同毗卢遮那。故云世间应供养如敬制底也<br>
<br>
经云。时执金刚说此偈已。谛观毗卢遮那。目不暂瞬。默然而住者。时执金刚。已闻毕竟三昧印。欲问三昧道中差别印。若以语言白佛恐乖至理。是以默然观佛一心而住。即是甚深发问也。复次执金刚默然住者。欲表如来照机义故。如常教所传。云佛于昼夜三时。观可化众生而度脱之。此随声闻心量。自作如是说耳。若佛眼观而后见。不观则无所见。观时则智慧生。不观则智慧不生。是则生灭明暗之境。不得名为平等大慧也。以如来无相无分别慧法尔无碍。常照法界根缘。如大海潮终不过限。是故金刚手适有可传之机。如来即为演说。不待问而后答也。复次金刚手。了知世谛即是第一义谛。所行处不异毕竟处。是故默然无言。如来了知第一义谛即世谛。毕竟处不异所行处。是故广分别说。为令众生通达二谛相故。更相发明。而实同归一致也。就如来答中。略有四句。第一句云。复次秘密主。一生补处菩萨。住佛地三昧道。离于造作知世间相。住于业地坚住佛地者。此是最上灌顶位。故先明之。如余经所明。此是一生所系菩萨。从此上生兜率天宫。次继佛位。故名一生补处也。今此经宗。言一生者。谓从一而生也。初得净菩提心时。从一实之地。发生无量无边三昧总持门。如是一一地中次第增长。当知亦尔。迄至第十地满足。未至第十一地。尔时从一实境界具足。发生一切庄严。唯少如来一位未得证知。更有一转法性生即补佛处。故名一生补处。此是究竟发菩提心。于一切三昧道中。最为牢强精进。进入佛道。故云住佛地三昧道也。离诸造作者。作谓修治地业。乃至庄严佛土成就众生。以有智分别心。犹是世间之相。今此菩萨。正行大空三昧。远离从缘生法微细戏论。故云离造作也。如世间相。谓实知世间实际。毕竟不异涅槃际。而能不动实际。悉见世间本起因缘。是故住此三昧道中。念念进趣如来地。住于业地。梵音质言之。当云作地。即是学如来金刚事业。皆得善巧。璎珞亦云入重玄门学佛威仪也。坚住佛地。即是于如来坚固不动。名之为住。与前住字义殊。如人渴乏求水。已经历多时。忽得睹见清凉池。中间更无障碍。但一心进趣无复异缘。是名补处三昧道。已到清凉池中希愿尽息。亦为佛地。故虽同名大空定。而义有差别也<br>
<br>
经云。秘密主八地菩萨三昧道。不得一切诸法。离于有生知一切如幻。是故世称观自在者。如上已说十地道。若次第而进当说佛地。若渐下者当说第九地。何故说八地耶。以一切菩萨初度第七地时。上不见诸佛可求。下不见众生可度。谓是住大涅槃。于万行休息。尔时十方佛。以此三昧道发起其心。得度菩提心难地。是故别说。从此进入九地中无别说。从此过患难故。不须别说行处印也。从初发意以来。深观十缘生句。入此地时得度性空彼岸。故云不得一切诸法离于有生。复以善巧方便。于如如不动中。起十缘生无边大用。以如幻三昧。遍至十方佛刹。亲近种种善知识。普学无量度人门。随诸众生应以何等像类言音而得度者。即皆现之而为说法。是故世间见如是事迹故。号为观世自在者。是初入莲花三昧之异名也。此中自在。梵本正翻是富贵义。如人得大势位具足财宝。随心所欲自然成就。此菩萨亦尔。假令十方世界一切有情。希求世出世间种种资具。随其性欲种种不同。能以如幻三昧一时给与。各得满其所愿。然未能绝起用之迹。使诸有所作皆如金刚。故分为二印耳。复次此中。应说初法明门三昧道。于上品中已说。故不重言。又如上所说一生补处及八地三昧。是约教道法门。作如此说耳。然秘密乘人于世谛中。即能通达第一义谛者。从初发心时。即具行大空三昧。其谓不然。则于一生之中。不能顿满诸地也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>