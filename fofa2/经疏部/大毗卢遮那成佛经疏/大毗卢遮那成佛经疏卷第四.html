<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大毗卢遮那成佛经疏卷第四</p>
<p>　　　　沙门一行阿阇梨记</p>
<p>　　入漫荼罗具缘真言品第二之余</p>
<p>偈云。制底火神祠。牛栏河潬中。诸天庙空室。仙人得道处者。或虽非圣迹及僧所居。但随于地分有起制底之处。于其四傍便可造作漫荼罗。火神。是净行梵志火祠之所。尤为清洁故可立坛。牛栏者。西方聚落牧牛共在一处。去村或十里五里。既积多时。牛屎尿遍地重积。梵俗亦以为净。虽然。须牛移去。若牧牛见在亦不中作也。河滩。正翻当云攒流处。谓有两水或多水。于此处会合。此侧及中间。频经泛涨荡涤无诸秽恶。天庙。是宗事世天者斋祈之室。亦多清闲。然有诸外道邪见不信。则不应于此处作也。空室。谓世人所造居室。后时舍之而去。以无诸愦杂故堪作法。仙人得道处。是世间求五通者。久所栖止得成就处。必无余好处。亦可于中造漫荼罗也。复次制底。是建立高胜义。谓此人常能建立白法志不屈挠。虽未现修圣教。当知先世树福内有善根故名为塔。又火能樊灭荒秽。谓此人身口意。虽未能清升出离。然内有慧性好行净业。有过能改。故名火祠。牛是行义。栏是闲防义。谓此人质性调柔易可驯御。兼于五情嗜欲。能自制止不至放逸。故名牛栏。攒流。谓于三乘中其心犹豫。不知定趣何道。阿阇梨亦当以法劝喻言。此诸方便皆是佛教。但随汝最欣乐处一向学之。所到会同不应疑虑也。若是邪正杂信。则当断其迷津示其正路。以能兼信故。即是先世曾经法水荡涤其心。亦名河潬也。天祠。谓不求三乘而志愿天乐。为欲授受令离三恶。生正见天中故须摄受。是名天祠。空室。谓此人虽在尘俗。而性好虚寂厌世嚣烦。是善根将熟之相。如女人胎渐成就。则欲意自轻。故堪教化。若志求无色天道。亦名空室也。仙人得道处。谓但发心求五通持明仙道。或愿长寿成就世间种种悉地。亦可随彼情机而诱接之也。复次有诸异学。深乐围陀火祠之法愿生梵世。闻佛秘藏中。亦有火天真言行法旨趣甚深故。即从此门而入正法。复有奉事自在毗纽那罗延。日月尊等种种世天。若闻佛秘藏中。亦有彼等诸天真言行法。乃至毗卢遮那大我之身。即便信受而入正法。或有志愿生三界诸天者。闻佛秘藏中。具有诸天乘真言行法。能令于无量世生彼天中。不复退堕终成第一义天。由此深心愿乐得入正法者。或有宗习世间五通仙法者。闻佛秘藏中。具有迦叶瞿昙大仙等种种真言。能令获得不思议神通。乃至如毗卢遮那住寿长远。彼便踊跃志求得入正法。以如是等种种门故。佛说火神诸处皆可造漫荼罗也。偈云。如上之所说。或所意乐处。利益弟子故。当画漫荼罗者。乃至求诸胜地皆不能得。不可令此密教遂无所传。但随阿阇梨心所好乐。谓有利益之地。即可造漫荼罗也。若深释者。但观彼有少分善根正希愿者。皆可择其心地治令平正。为造大悲漫荼罗也。又此众生。乃至好乐遮文荼荼吉尔者世间小术。亦于此门而摄受之。能得见此本尊时。自然得见无量圣众也。问曰。上明择弟子中。要具众德堪为法器方乃教授。而今择地义中。乃至一豪微善无不得传者何耶。答曰。是中有二种弟子。若求传法弟子堪绍阿阇梨位者。则简非其人道不虚行。若结缘弟子。则举手低头之善。无所不摄也。又深行阿阇梨以明见根缘故。或有人过去道机已熟堪为法器。而于现世之中。没在泥滓截余豪发善根。故阿阇梨即择此中少分平地。开出秘藏漫荼罗。何必待安心谛理之人。方作佛事。故与前说不相违也</p>
<p>经云。秘密主。彼简择地。除去砾石碎瓦破器。髅髑毛发糠糩灰炭。刺骨朽木等。及虫蚁蜣螂毒螫之类者。次明治地支分。谓于前所择地中。简取置坛之处。掘深一肘以来。于其土中一一精择。有诸不任用物及虫等。皆当去之。若有此者能生众难于法有障也。其石及沙砾。少可择者当选去之。若沙石众多。此处聚积彼处复有。不可简治令净者。当舍弃更求余处也。然大石平整有圣教说。可于上立漫荼罗。但土中杂者应除去耳。西方俗法多于瓦器中食。食竟辄便弃之。谓为秽触不复受用。如是比及余种种破坏器物。并髑髅杂骨。种种爪发皮毛糠糩秽草。及诸灰炭剌橛朽木。以要言之。如是等种种不任用物。非本净土者皆择出之。若多不可择。亦应舍弃更求余处。故云等也。虫蚁。梵音吃[口*栗]弭。此语通含。皆是微细小虫。皆择去也。蜣螂。是其大者。更有丘蚓等义可准知。毒虫。谓蛇蝎蜈蚣蚰蜒之类。皆应作方便驱遣令去。若多不可除。即是有妨难处应可弃之</p>
<p>经云。离如是诸过者。此例众多。得意者自当临事甄别。谓地或倾侧或高下不平。或色味不应圣教。其色中以黄白为胜。若纯黑则不堪取。而尝之味甜及淡则善。辛苦碱涩等则不任用。或掘之更填坑内。土不得满即不堪。若更填盈出即好。又就一处所中。南方则为下地。但可作阿毗遮鲁迦耳。复次阿阇梨。既而知弟子心地。堪可于中建立大悲漫荼罗。即当住于深定审谛分别观之。以慧甄择。去无所堪任杂秽诸垢。然后治令坚实为作庄严。不然则宿业余气能生障碍也。砾石。如不信正法坚执我分拨无因果等见。以难可雕[鎨-十+向]相浸润故。终不能生善苗。加功陶治亦无所出。细执甚多互不相受。故譬沙砾也。碎瓦破器。如造五逆犯四重禁谤方等经等。以心器败坏故无所堪任。设加法味亦不停住。为诸善众之所弃捐。先当以慧方便手。方为择去如是诸障也。髑髅。如破坏菩提心障。昔时曾具人法。于众支分中最为上首。由命根绝故。百体隳败无所能为。缘此恶习设令重发菩提心。还复成障自喜令退屈。故尤宜洗除使尽余气。毛发。谓六十心等。与善种八心共体而生。及以觉察则宜除剪。未得出世间心以来。杂起纷乱难可条绪。故名毛发糠糩。如无明妄想。以取着戏论故。但得名相皮失实相米。故以为譬。灰炭。谓乐小法起二乘心。若善根为此所焚。则归于灰断不生大悲条叶花果。故以为譬。刺骨。谓曾于众生作种种不饶益行。犯种种杂碎律仪。此是过去生死宿对残障。故名为骨。朽木。谓不欲懈怠之类不堪树艺匠成。又梵文兼有株杌义。谓久远以来。于诸烦恼有所偏习。余枿深固难可拔除。以如是诸过去业。含藏在心地之中故。一心行道时魔事易兴。故须豫加简择。若多不可择。则应弃舍此地别就余机也。虫蚁蜣螂毒螫之类。喻种种现行烦恼蝼蚁喻痴蜣螂喻贪毒虫喻嗔。此类甚多譬种种随烦恼。诸微小者譬无量恶觉见。观此辈皆有如来性。尤宜将护勿使绝其命根。但方便驱遣。使勿妨行道不秽污漫荼罗而已。若欲使极净道场者。百六十种上中下微垢。皆应择使无余。乃至灌顶地中。佳非净土者悉宜简去之。方名究竟净也</p>
<p>经云。遇良日晨定日。时分宿直诸执。皆悉相应于食前时值吉祥相者。因择地事便明择时支分也。凡所为法事皆须与时义契合。今将择治此地。故于吉日警发地神。余法事例可知耳。良日晨者。谓作法当用白分月。就中一日三日五日七日十三日皆为吉祥。堪作漫荼罗。又月八日十四日十五日最胜。至此日常念诵。亦应加功也。定日者。西方历法通计小月合当何日。若小月在白分内者。其月十五日即属黑分。不堪用也。又历法通计日月平行度。作平朔皆合一小一大。缘日月于平行中又更有迟疾。或时过于平行或时不及平行。所以定朔或进退一日。定望或在十四日或在十六日。大抵月望正圆满时。名为白分十五日。月正半如弦时。亦为八日。但以此准约之。即得定日也时分者。西方历法昼夜各有三十时一一时别有名号。如昼日即量影长短计之。某时作事则吉某时则凶某时中平。各各皆有像类。言宿直者。谓二十七宿也。分周天作十二房。犹如此间十二次。每次有九足。周天凡一百八足。每宿均得四足。即是月行一日裎。经二十七日。即月行一周天也。依历算之。月所在之宿。即是此宿直日。宿有上中下。性刚柔躁静不同。所作法事亦宜相顺也。诸执者。执有九种。即是日月火水木金土七曜。及与罗睺计都合为九执。罗睺是交会食神。计都正翻为旗。旗星谓彗星也。除此二执之外。其余七曜相次直日。其性类亦有善恶。如梵历中说。食前时者。昼夜各有三时。食前可作息灾暮间可作增益。夜可作降伏事也。入漫荼罗灌顶与息灾相应。故云食前。遇善境界意者。谓作法时。或地上或空中。有色声等种种异相。地上。谓或遇见童女。执持五种牛味瓶或香水瓶。或所持物与轮印等同类。或是世中所尊上物。及器盛白糠米等洁净盈满。或所被服端严鲜丽。或说种种吉祥相应之音。皆是成就相也。空中。谓忽睹庆云瑞气氤氲五色。或有彩虹鲜明间错非时而见。或作火色飞动如护摩成就之形。或于日傍有五彩见。或作人形貌如住寂。或于空中有好美妙音声。谓白鹤孔雀鸳鸯鸿雁之类。清彻和雅人所乐闻。如是等亦皆成就相也。所以须顺世谛者。以胜义漫荼罗微妙寂灭。醇信白心人尚难信受。况怀疑虑乎。以所度之人。曾习韦陀祠典伎艺明处。若见造漫荼罗时分舛谬。虑恐致不吉祥。便生疑怪言。我闻总持智慧者无所不达。而今观之。尚不能择得好星善时。况余深事乎。由此疑师疑法。故失坚信力反招重罪。故须顺彼情机也。复次如是执曜。即是漫荼罗中一种善知识门。彼诸本尊。即能顺世间事业而作加持方便。以阿阇梨善择吉祥时故。与彼真言本誓法尔相关。为作加持得离诸障也。复次种种世谛门。皆是法界摽帜。所谓良日晨者。意在菩提心嘉会之晨也。深行阿阇梨住瑜伽中。观察所欲度者本初种善根时。为久为远。因缘属谁。从何事起。如行者初发心时。或因见佛说法。或睹神变。或见种种可悲苦事。或于菩萨声闻缘觉而发道心。或以花香等。供养如上福田心得欢喜。便即发愿希求佛果。由彼先因现缘相感发故。种种机悟不同。或如是时中菩提心有寂静力。或如是时有增进力。或如是时有威猛力。顺种种悉檀方便而建立之。则功不唐捐不生障碍也。定日者。日喻本尊身。月喻修习瑜伽行。以行者定心之月。或时增明或时微昧。或发行太速或发行太迟。或过于中道或不及中道。致使机悟之时亦有盈缩。如循照常理可至某缘。某时中宜应建立。然有缘境迁移。或未到时处而熟。或过此时处乃熟。如是变通皆应善知。故云定日也。时分者。就行者一一地中。自有十心。此一一心。各有因根果。合为三十心。于此三十牟呼[口*栗]多中。亦应深审细甄择。何时堪折伏烦恼。何时可增益功德。何时当顺中道寂心而住。是名解时中细微之相也。宿直者。是行人瑜伽之月所涉缘境。于一切缘境中皆见心性。如列宿小大像类。虽复差别无不圆明也。如月行经二十七宿。以所经之宿好恶不同故。令世间候月之占亦复随异。如箕星好风。月行入箕则风起。毕星好雨。月行入毕则雨降。菩提行亦尔。遇缘对境势力不同。令折伏摄受。及寂行所施方便随转。若阿阇梨能深察根缘晓知是事。名为善观宿直也。九执者。梵音釳[口*栗]何是执持义。阿阇梨应观彼心力之手堪持何事。则所传密印不至唐捐。如诸佛金刚慧印。唯有金刚心菩萨乃能执之。若授与下地人。则名执曜不相应也。就九执中。日喻本净菩提心。即是毗卢遮那自体。月喻菩提之行。白月十五日众行皆圆满。喻成菩提。黑月十五日众行皆尽。喻般涅槃。中间与时升降。喻方便力。当知已摄百字明门也。土曜持中胎藏。水持右方莲花眷属。金持左方金刚眷属。木持上方如来果德。火持下方大力诸明。复次如是五执。即持五色苏多罗。土为信。木为进。金为念。水为定。火为慧。其余二执。罗睺主为覆障。慧星主见不祥。故不直日也。初日分如净心显现。中日分如发起众行。后日分如万德已圆功用渐息。初夜分如自证之地住大涅槃。后夜分如念本誓愿起加持力。周则复始巡转无穷。日体是一而四洲时分各异。今此漫荼罗意。欲开发菩提心日故。取食前时也。遇善境界者。是心无相无境界。非是有为无为。以佛五眼谛观。亦不能见其相貌。然亦有种种善根发相。可得了知。若是见谛阿阇梨。自当现前通达。若未见谛。当于三昧中察其境界。或见彼修行六度时种种六蔽不能留难。或为众生之所称叹乃至授菩提记。或如前种种印相于三昧中。现炳着奇特有异于常。以因果类之可以意得。乃至普门相摄处皆亦可知也</p>
<p>经云。先当为一切如来作礼。以如是偈警发地神者。阿阇梨将欲警发地神。先运心思惟。毗卢遮那无尽庄严身周遍法界。十方三世一切如来。亦复如是。一一无尽庄严身周遍法界。从十住地乃至初地诸菩萨。分证庄严身。无量无边满于法界。无有间隙如胡麻中油。当观此身遍至一切众圣前。以清净三业至诚作礼。由此因缘获无量福。便当以无倒心施彼弟子。愿无障难速成无上菩提。次当说偈警发地神也。如释迦牟尼佛。初坐道场时谓魔王言。汝由先世作一无尽施故。今得自在天主之身。然我从无量劫来。修如是大施不可胜数。乃至身肉手足亦无所吝。云何与我[角*交]其优劣耶。魔言。我所作福汝已为证。汝之福业谁当证明。若无证者即堕负处也。菩萨尔时申右手指地说真实言。我本于此地上行菩萨道。种种难行苦行地神证知。当知此指即是身密印也。尔时无量地神从地踊出。现其半身而作证明。魔王军众由是退散。今阿阇梨欲令弟子不久绍如来位故。亦以此印警发地神。时彼地神。生大叹喜而作是念。今此佛子乃能建立大事因缘。为将护我等令无损恼故。而见警觉。我应方便守护亦令离诸魔业。以此众缘力故。即令此地同于金刚也。所说阿利沙偈。名为自然成就真言。若作法时当诵梵本。今具录之也。七遍诵右手五轮按地</p>
<p>怛文(二合汝也)睇微(天也有女声)娑(引)吃屣(二合护也)捕多赐(亲也于也)</p>
<p>译云汝天亲护者(于字入下句)</p>
<p>萨么(一切也)勃驮曩(佛也有多声)哆以难(引度世也即有导师义)</p>
<p>译云于诸佛导师</p>
<p>浙唎耶(二合行也)娜也(修行也)尾世铩数(殊胜也)</p>
<p>译云修行殊胜行</p>
<p>部弭(净地也)播啰密多(到彼岸也)素者(等也)</p>
<p>译云净地波罗蜜(义合等字)</p>
<p>摩啰(天魔也)塞(去声)年(军众也)野他(如也)毫釳难(奴痕反破也)</p>
<p>译云如破魔军众</p>
<p>赦吃也(二合释迦也)僧(悉孕反)系娜(师子也)哆以那(救世也)</p>
<p>译云释师子救世</p>
<p>怛他(引)痕(如我也)魔罗(魔也)若延(降也)吃[口*栗](二合也)埵(伏也)</p>
<p>译云我亦降伏魔</p>
<p>漫荼蓝隶(漫茶罗也)履佉(引画)藐(密也反)痕(我也)</p>
<p>译云我画漫荼罗</p>
<p>偈意先告地神云。汝天女亲守护此大地者。已曾供养亲近一切诸佛导师。修殊胜行。净治诸地净满诸度。及余种种功德。如摩诃般若中历法广明。是以云等。今译偈五字为句不可具存然地波罗密中。亦已含此众德也。次偈陈所以。警发之意说诚实言。如世尊昔在菩提漫荼罗。降伏天魔军众时。汝于大会中现作证明。由是世尊号为释迦师子。能独步无畏救护世间。我今亦欲随佛所行绍如来事。是故画此漫荼罗也。我虽未得一切同于如来。然以毗卢遮那三密所加持故。亦能现作佛身。普集一切漫荼罗大会。是故汝今亦当现作证明。使诸魔军众不能俎坏也。复次地神是女天。女是三摩地义。即是大日世尊。护持一切众生心地三昧也。如实相世尊。昔在菩提漫荼罗。降伏无明住地魔王及与尘沙大众时。以般若波罗蜜手屡舒五力。案一切众生心地。时汝三昧现作证明。是故无量应度众生四种魔军。由此退散。是故号为寂业师子。能以自在神通救世间者。我今亦欲平治弟子心地。画作大悲漫荼罗。汝亦当为作证明。令伏四魔军众也。复次以字门释此阿利沙。具无量义。然要其宗极。正在他字之中。梵音怛多是如义。多字长引中即带阿声。以一切法本不生故。如于实相不增不减。即以此义警发一切地神也。彼诵偈时。应长跪两膝着地。由智慧手舒其五轮。平掌案地。方诵此阿利沙偈。一七度印之加持七遍。此即是名真言印相应也。阿阇梨言。欲作此法时。先以三昧耶法界金刚自性加持自身。皆如供养法中所说。用啰字门。自净心地及此道场地已。于瑜伽中。先起半月风轮以诃字加持之。次起水轮以缚字加持之。次起金刚地轮以阿字加持之。一缘谛观相应明了。善调心及气息。一气诵阿字门相续不间。力极息还又复诵之。或一息或三息。乃至令有所觉触也。以如是一缘方便故。即入三昧。逮见秘密庄严佛菩萨大会。或自见内外地中诸过咎也</p>
<p>经云。以涂香花等供养。者非但警发而已。又当以种种香花灯明等。供养十方诸佛及地神也。然此中地有三种。谓以啰字门。净除自心地弟子心地及道场地。皆以阿字门持之使成金刚。若就秘密释中明供养义。亦复如是。若阿阇梨。以净菩提心种种功德。回向一切智智印。即是供养自法界中一切诸佛及持地者。以此功德回施弟子。资助成佛因缘。即是供养弟子心法界中一切诸佛及持地者。若用庄严此金刚道场。即是以法供养十方世界中一切诸佛。供养已。复应归命一切如来。例解可知也</p>
<p>经云。然后治地。如其次第当具众德者。谓凡欲造漫荼罗。先须作如是法。方乃掘地择治。亦兼三种地义。浅秘两释。乃至如经所说次第具诸支分。故云当具众德也。时金刚手。为欲发明如来深密之旨。断除未来弟子疑惑心故。头面礼世尊足。而说偈言。佛法离诸相。乃至不顺法然道者。谓我亲从佛。闻诸法实相远离一切诸相。法佛所住住于法位。若如来出世若不出世。常自寂灭不可思议。非思量分别之所能及。亦非因量譬喻所能表示。若法相常尔。则非诸佛所能造作。何况有为诸相能集成乎。何故天中之天大精进者。今乃说此择地造坛等有为事相。及与真言次第行法。令修学者。辨种种香花供物。口随觉观言说。身学手印威仪。心缘本尊色貌形位。既是有为有相。岂能正顺无为无相法尔之道乎。唯愿世尊开发是中深趣。除世间如言妄执及疑谤之情也。尔时薄伽梵以下。世尊偈答。初云善听法之相者。以诸法实相义甚深难见。是故诫令善听也。夫法常无性从众缘生。即是八心之相越诸戏论。汝欲更于何处。求觅无相无为之法耶。故次句云法离于分别及一切妄想等。若了知诸法本无相如是。则照见心之实相。从本初以来常自不生。尔时一切身口意业。皆如虚空不可尽。故云我成最正觉。究竟如虚空也。然一切愚童凡夫。以不如实知故。邪倒妄执种种境界。所谓时方诸相貌等。乐欲无明覆。常为爱水所润无明所覆。若我舍于方便。直为众生说如是自证之法。彼等云何悟解而能进趣耶。故偈次明设教之意。云为度彼等故。随顺方便说也。佛意言。我以甚深法相不可直宣说故。以方便力。寄此漫荼罗具缘支分。令初业者。措心有地所作不空。即以此蒙佛加持。兼得观察十缘生句故。能不动实相游戏神通。普观一切善知识。庄严一切诸佛土。不欲令诸行人。放舍诸行住于无相。又不令执着诸行住于有相。故云虽说时方所作业。而实无时方。无作无造者。彼一切诸法。唯住于实相也。若一切有为之法。皆悉住于实相。岂得如彼痴人。或欲逃避虚空。或欲贪着虚空乎。复次阿阇梨。于此中广说法花经三车譬喻。如彼长者诸子幼小无知。虽种种善言劝诫。欲令出于火难。终不能得。时长者观彼深心所著唯在嬉戏。即以方便而告之言。今此门外有三种妙车。汝等当往取之可自娱乐。时彼诸子以闻游戏之名。适其愿故。情皆勇锐奔竞而出。及其等获宝乘庄严第一。乃非彼等宿心之所图之。此漫荼罗法门亦复如是。如来以世间因缘事相。拟仪况喻不思议法界。以俯逮群机。若可承揽。便能普门信解勇进修行。及以蒙三密加被。自见心明道时。乃知种种名言皆是如来密号。亦非彼常情之所图也。如言三月持诵。乃是性净圆明中三转方便。岂可但作九旬解耶。又如东方宝幢佛。乃是初发净菩提心义。岂得但作四方解耶。以此例之。则诸余法门皆可意领。故云而实无时方。乃至唯住于实相也。复次世尊大悲无限。哀愍诸未来世障重根钝众生。不能顿入法界故。于此深秘藏中。以旋转总持兼存浅略方便。设于事相之中思惟修习。亦成世间悉地功不唐捐。三密冥资终成佛果。故次偈云。复次秘密主。于当来世时。劣慧诸众生。以痴爱自蔽。唯依于有相。恒乐于断常。时方所作业。善不善诸相。盲冥乐求果。不知解此道。为度彼等故。随顺方便说也。是故传法之人。当善识根缘又知法门分剂。应病授药勿使差机。若着相之人。而辄尔为说甚深空义。则令怖畏疑惑增其不信。若利根深智。而辄授以浅略法门。则以为不顺无为正道而生轻慢。既于他无益。又自犯三昧耶。故应先住瑜伽观彼本末因缘。善了知已。当观此问答中施权显实之意。散入一切诸方便门而教授之。则能多所饶益。故不生障难也</p>
<p>经云。秘密主如是所说处所中。随在一地治令坚固。取未至地瞿摩夷及瞿摸怛啰。和合涂之。次以香水真言洒净者。如教所说。凡造漫荼罗。于七日内须毕。于最初日。阿阇梨当住大日如来自性。然后警发地神。严身方便皆如供养次第中说。警发已。即用不动尊真言加护之。然后掘地如法择治。彼应先掘中心一肘量。择毕还复填之。若盈满有余为上地。如旧为中。不满者为下。如是次第除诸过已。细治所掘之土稍稍填之。润以牛液筑令坚固。平正犹如手掌。次用瞿摩夷瞿摸怛啰和合涂之。若浅略释者。此是牛粪及液。为顺彼方俗法以为清净故。就秘密释之。瞿是行义。以入阿字门故。则是诸法无行。摩是我义。夷则乘义。何故诸法无行。以一切法我不可得故。若无有我。则无所乘及与乘者。尔乃名为大乘也。瞿摸义同前释。怛啰是如如离尘垢义。即是心之实相。若行者能如是净治心地。则能毕竟清净离诸障碍也。凡择地平治了知其方分。即穿漫荼罗中心深一肘许。用成辨诸事真言。加持五宝五谷五药。安置其中。去垢辟除等皆如供养法中说。若深秘释者。即是安立菩提心中五智之宝。能起五种善萠。灭除五种过患。故云五谷五药也。如是安置了。更复净涂使极平正。应取欲灌顶瓶。贮以净水。勿令大满。插诸花果。中置五宝谷药。于埋宝处置之。自第三日置瓶以后。当日日三时。诵辨事真言一百八遍加持此瓶。然后作余事业也。至第四日暮。次用香水真言加持香水。或一百八遍乃至千遍。然后洒净。彼真言曰</p>
<p>南摩三曼多勃驮喃阿钵啰(二合)[口*底](丁以反下同)三迷(二)伽伽那三迷(三)三么多奴揭帝(四)钵啰(二合)吃[口*栗](二合)底微输(上)睇(五)达摩驮赌微戍达儞(六)莎诃</p>
<p>初句普归命诸佛。如毗卢遮那三身遍一切处。十方三世一切如来。亦复如是。今皆以普遍心。一切归命已。然后说此真言。欲令此诸世尊不越本誓故。同共加持而作证明也。下一切真言例尔。不复广释。第二句中。以最初阿字门为真言之体。所谓种子字也。余诸字门。皆为庄严此字故。以此字门即是菩提心本原。今所造大悲藏生漫荼罗王。乃先用香水洒净。皆为治如是心地令离诸垢秽故。若论外境。亦是所持金刚心地。是故余字皆为成此字门也。阿字是一切法本不生义。次云波罗字者。波是第一义谛。罗名为尘。以一切字皆入阿字门故。即是尘垢本来不生。尘垢本来不生。即是第一义谛。第一义谛。所谓净菩提心也。次有底字。正体是多字门。以带三昧声故转为底。底是心义。亦是如如义。如如于自心如实之相。即是净菩提心。净菩提心。于一切法都无染着。即名莲花三昧。住是三昧者。乃至诸法空相二亦不可得。所谓为诸佛大空故。次明娑字么字门。以定慧均等具三昧声。故云三迷也。此中但约字门解释。如诸大乘经论。约四悉坛四不生等。以种种因缘譬喻。广演阿字门。则有无量句义。又以一切语言中皆带阿声故。一一字门皆具一切字门。若得意者当自在旋转说之。以下不可具论也。复次真言中。有字义有句义。字义已如前说。若句义者。此阿钵啰底三迷。是无等无对义。谓此心地漫荼罗王。出过一切语言譬喻。乃至无有一法可为伦匹。故云无等。何故如此。以具含如上字门所说义故。第三句义云虚空等。言此心地。毕竟净无分别。无边际等同虚空也。复次伽字门是行义。那是大空。于法自在义。以伽字入阿字门故。一切法本初以来都无所行。如来于此法中到于实际。又复更无所行。以不行故。即是住于大空于法自在。以我心地与此大空毕竟等故。当知弟子心地及道场地。亦复如是。故云等虚空也。第四句义云等随者。以金刚地等虚空故。即能等遍一切众生界。普现随类之身。故堪画作漫荼罗也。复次娑是漏义。么是我义意义。此等诸众生界。本不生故皆悉如如。是故法界众生界毕竟等。努者大空三昧。如来住此大空三昧。无行无到亦无去来。而能如其心量随缘应现。故云等随也。第五句义云本性净者。还转释阿字净菩提心门。及香水义。如来以等至法界之香。之与大悲三昧水和合。能普洒一切众生心地。除其垢秽。何故如是。由彼本性净故。如水性本净故能净诸垢秽。如来香水亦如是。由本净故。能以净一切众生心故。次明第六句义。云净除法界也。犹如香水洒地为除秽故。如来亦尔。以性净之戒香。和合性净之悲水。遍洒法界众生性净之心地。为令一切戏论皆净除故。亦当以诸字门而广衍之。以一切如来同说如是大誓故。名为真言也。复次法界者。即是众生界。众生界者即是心界。心界者即是本性净。本性净者即是遍至一切等同虚空。等同虚空者即是无等无等阿字。门如虚空无边。故当知阿字门亦无。边如虚空无染无变无动故。当知阿字门亦无染无变无动。如虚空离一切相而含万像。离一切作而世间事业因之得成。阿字门亦复如是。无相无作而具足无尽庄严。成就普门不思议业。如是当以种种门自在说之。然复有无量无边未曾有法。非彼虚空所能譬喻。是故阿字门为真言种子。过于譬类也。末句云莎诃。是警觉义。以一切如来本行菩萨道时。同见如是义故。必定师子吼发诚实言。我要当以此阿字门。遍净无尽众生界。若我此誓不虚者。其有一切众生。诵我诚言不亏法则。则当如其所愿皆充满之。我今以随如来三昧耶教说此真言。唯愿不违本誓故。令我道场具足严净。故云莎诃也。以下诸真言云莎诃者。其义大同。凡内五宝时。即应如前敬礼十方诸佛。而请白言。我明日当作请法。从此第三日以去。渐当准定漫荼罗大小方位。或四肘或十二肘等。乃至诸圣天位处。皆用白檀点记之。若阿阇梨不能具记持者。乃至画其形相或书字记之。使一一分明。及香水洒净竟。当用白檀涂作圆坛。剂十二指量。最初置中胎藏大日世尊之位。次于东方大勤勇处。置一切如来位。东南维真陀摩尼处。置一切菩萨位。次于东北维虚空眼处。置佛母位。次于大日右边置连花手位。次于大日左边置金刚手位。次于西南隅置圣者不动位。西北维置降三世位。正西是通门处。即阿阇梨所住。修供养瑜伽处也</p>
<p>经云。初第一我身。即毗卢遮那位。以五佛当共置一坛。第二诸救世者。即是诸佛菩萨。亦分为二位。第三彼同等。即是佛母也。如来名为无等。而般若波罗密与无等等。故云彼同等也。第四莲华手。第五金刚部主。第六云不动尊。则降三世可知。此即皆是成辨诸事持明。当知举此六位。则摄一切诸尊也。如是作竟。当布列香花供养具。准同供养次第仪式。然后观作宝莲花台宝王宫殿。于中敷座。座上置白莲花台。以阿字门转作大日如来身。如阎浮檀紫磨金色。如菩萨像。首戴发髻犹如冠。形通身放。种种色光被绡谷衣此是首陀会天成最正觉之摽帜也。彼界诸圣天众。衣服轻妙乃至无有铢两。本质严净不复假以外饰。故世尊俯同其像也。若作深秘释者。如来妙严之相。法尔无减非造作所成。故不以外宝为饰。乃至十住诸菩萨。犹因承佛神力。得见加持身。其于常寂之体如在罗谷。故以为况也。阎浮金。亦是自然性净。色又最深。明佛金刚智体最为深妙。通身放种种光。即是普门开示大慧明也。次于四方八叶之上。观四方佛。东方观宝幢如来。如朝日初现赤白相辉之色。宝幢是发菩提心义也。譬如军将统御大众。要得幢旗。然后部分齐一。能破敌国成大功名。如来万行亦复如是。以一切智愿为幢旗。于菩提树下降伏四魔军众。故以为名也。色如朝日。亦彼相应义也。南方观娑罗树王花开敷佛。身相金色普放光明。如住离垢三昧之标相。始自菩提心种子。长养大悲万行。今成遍觉万德开敷。故以为名。离垢即大空义也。证此大空时。犹如真金百练垢秽都尽故。佛身相亦然。此是世间上妙之金。若比阎浮提金。则色浅而稍浊。不得如彼自然镜彻清明。以花叶上佛从心量因缘生故。有差降也。次于北方观不动佛。作离热清凉住于寂定之相。此是如来涅槃智。是故义云不动。非其本名也。本名当云鼓音如来。如天鼓都无形相亦无住处。而能演说法音警悟众生。大般涅槃亦复如是。非如二乘永寂都无妙用。故以为喻也。次于西方观无量寿佛。此是如来方便智。以众生界无尽故。诸佛大悲方便亦无终尽。故名无量寿。梵音尔尔名为仁者。又以降四魔故名为胜者。故偈具翻其义。谓之仁胜者。此二佛亦作真金色。稍闭目下视。作寂灭三昧之形。诸佛例如是也。花台四维有四菩萨。如下文说之。其一切如来位。但观一佛在金坛中。即同一切佛身。余各依经中像位。皆应转字成身。使一一明了也。凡漫荼罗转字之法。一一诸尊皆用本种子字。或以诸余部通用字。如三部阿娑嚩等。若恐浅行阿阇梨。不能如是速疾旋转者。但观阿字门生无量光。光所至处即现彼尊身也。至法事夜。亦皆放此。凡修观行时。先当以五字持身。如供养法中说。即观自心作八叶莲花。阿阇梨言。凡人污栗驮心状。犹如莲花含而未敷之像。有筋脉约之以成八分。男子上向女人下向。先观此莲令其开敷。为八叶白莲花座。此台上当观阿字。作金刚色。首中。置百光遍照王。而以无垢眼观之。以此自加持故。即成毗卢遮那身也。以此方便观毗卢遮那身。令与我身无二无别。而在二明王中间。名为住于佛室也。至画漫荼罗竟时。阿阇梨移座位出檀门外。当于此佛室之位。置意所乐尊或置般若经。以金宝槃盛严饰供养。或置所持数珠若金刚杵金刚铎等。又凡欲择治地时。当自观心莲花上。如意宝珠内外明彻。彼谛观察时。所有善恶之相悉于中现。阿阇梨即当以慧方便而择治之。令得坚固平正。观弟子心亦如是。此中深秘之趣可以意得耳。行者住于佛室。如上谁观圣尊竟。当转阿为嚩。金刚萨埵加持自身。奉涂香花等如法供养。皆如次第法中广说。然后兴大悲心至诚殷重。诵请白阿利沙偈。如经文也</p>
<p>今存梵语如左</p>
<p>三漫嚩(引)诃囒(存念也)睹迷(我也)萨啰鞞(二合一切也)　尔曩(引仁者也即诸佛)迦卢拏怛莽(二合)迦(悲者)部迷钵[口*履]薜啰(二合)诃(请受持地)迦(引)[口*梨]也(二合作也)娑补怛[口*(隸-木+士)](二合并佛子也)湿务(二合)儞那[口*底](丁结反)曳(平明日也)</p>
<p>此偈意言。诸佛悲愍者。唯愿存念我等。我今请白。当作受持地法。并诸佛子。明日当共降临为作证明。梵音于存念声中。即有请赴之意也</p>
<p>○(三)一切菩萨○(五)(火)金刚手○(七)圣不动尊○(二)(东)(木)一切佛位○(一)五如来位○(九)(西)(金)阿阇梨位</p>
<p>此是白檀漫荼罗位</p>
<p>○(四)佛母虚空眼○(六)(水)莲花手○(八)降三世尊</p>
<p>至第五日暮。复当次第具诸法则。好自严身观入漫荼罗位。奉请结护等一一周备竟。当诵不动明王或降三世尊。与密印相应。满一百八遍加持此地。阿阇梨言。从第三日以去。每日三时念诵时。皆诵不动真言一百八遍。用加持地。非独此应一切处用也。又从初日至三日以来。若有留难。即当收摄停止。若已涂白檀位竟。设有种种魔事两不和合。要当勤加方便必使得成也。余如瞿醯中说。其第五夜诵不动真言竟。次当以大日如来身。即诵持地真言及作三昧耶印。说彼真言曰</p>
<p>南么三曼多勃驮喃　萨婆怛他揭多(引二)地瑟姹(二合)那(引)地瑟祉帝(三)阿者丽(四)微么丽(五)娑么(二合)啰[嬭-不+(采-木)](平六)钵啰(二合)吃[口*栗](二合)[口*底]钵履输(上)睇(七)莎诃</p>
<p>初句归命一切诸佛。第二第三句义云。以一切如来加持而加持之。此意云。如彼金刚道场。一切如来神力共所加持。今令此地亦复如是也。复次我已平治弟子净心地竟。此是心王如来。图画大悲藏漫荼罗处。我今说诚实言。以一切如来神力而加护之。使得坚固不动也。第四句云阿者丽。是不动义。第五句云微么丽。是无垢义。此意言。以一切如来神力正加持之。令得安固不动。非但不动而已。又令离一切垢也。正以第四句初阿字。为真言体。如来以何法加持。能令毕竟不倾动耶。谓即以此阿字门故。有如是力用也。第六句是忆念持义。犹如比丘作羯磨法。令众僧一心。和合同共受持。今此真言亦尔。用阿字加持竟。请一切如来忆念本誓故同共受持也。第七句是本性净义。此即转释前句。何故诸佛同心念加持。由本性净故。若法入阿字门。即是从本已来无动无垢。十方三世诸佛由此义故。皆同一戒一见。所以同共加持也。末句云莎诃者。如僧羯磨竟。更加忍可印成句。若我所发诚言必定无谬。唯愿诸佛不越三昧耶故。令所作圆满也。此中所有字义。亦当广分别说。时彼阿阇梨。当往东方一切如来坛位之外。东向诵持真言或三遍或七遍。能多益善。次往南方。次往西方。次往北方。皆背白檀座位而诵持之。如是一周竟。次往虚空眼位。当面向东北背坛位诵之。次往东南。次往西南。次往西北。又一周竟。更当至诚作礼种种供养。就阿阇梨座位。东面而坐诵本受持真言。住于本尊三昧。皆如供养次第中说。又次第持白檀位诸尊真言。并结彼印。阿阇梨言。先持部主大日真言一百八遍。所余八位。观彼真言大小持之。若更能诵者。兼持第二院四菩萨。第三院释迦等上首诸尊。乃至都诵诸位亦得也。其白檀位但涂泥干。香水洒竟即得作之。亦不克在第四日。自置了后。皆须依此持诵。至法事夜。亦准此可知也。其受持地夜。阿阇梨如法持诵竟。乃至以金刚讽咏遍叹诸佛菩萨。宴坐疲极。即于此置坛处如法护身。即于东面而卧。当于所度弟子极生大悲怜愍之心。若瞿醯且坦啰。受持地竟。又有结苏多罗受持弟子名号法也。彼安寝时。当思惟心莲华台中么字门一切诸法。我不可得故。即是无障碍菩提心也。亦复如意宝珠。又云。此如意珠只是阿字门耳。彼阿阇梨。当于梦中。或见无量诸佛及菩萨。大名称者示现作诸事业。谓随种种应度众生。三轮化导。或亲自安布建立悲生漫荼罗。或以微妙音声安慰劝嘱言。汝今愍念众生故。造作此漫荼罗。善哉摩诃萨埵。汝之所画甚为微妙。如是种种境界。阿阇梨当以慧心善决择之。当知众圣已共加持是地。可随意作法也。若有障碍者。应作相应护摩方便净除。当发大勤勇心要令所作成就。复次若见谛阿阇梨。则于莲华三昧净菩提心如意珠中。自然明见有障无障因缘了了无碍。心佛现前嘱授为决所疑。如其觉知魔事。当以大智慧大方便。旋转作护摩法。要令所持心不动不退堪建立法界漫荼罗。然后休息也。复次阿阇梨。自初警发地神以来。便不应舍离如是道场之地。恒于是中加持念诵审谛观察。随有未平正处辄修治之。又思惟众缘支分皆令素具。勿得临事阙乏而生疑惑也。自受持地竟。即应规画界域布定方位。至灌顶夜方造诸尊。若不能速成者。持地以后渐次修之亦无咎也</p>
<p>经云。复次于余日。摄受应度人。以下迄授与香水令饮彼心清净故。明摄受建立护持弟子支分。受持地已。次明夜当作弟子法。故云余日也。因此广辨弟子应度之相。偈云。若弟子信心者。谓阿阇梨观彼现在根性或久远因缘。于此不思议缘起。三种秘密诸方便中。直信不疑无有能怖畏。乃堪摄受。余如师德中说偈云。生种姓清净者。谓于婆罗门等四种大姓家生。若是旃陀罗等。以家法相承习行不清净事故。姓多弊恶。若为作传法灌顶使流通大法。则生他轻慢或成匮法因缘。由如比丘受具。亦简去毁辱众僧极卑下姓也。若但结缘受法则非所论。复次若久远以来。曾有发菩提心因缘。即是如来种姓中生。最为胜族也。偈云。恭敬于三宝者。谓于佛法众僧。起淳厚谦下之心。常好亲近供养尊重赞叹。当知是人有先世行道因缘。乃至如常不轻菩萨。是名深敬一切众生。信佛法僧宝也。深慧以严身者。如是等虚空无边佛法。非劣慧者心器之所能堪。故智性深利以自庄严者。乃至为说也。堪忍无懈倦者。此是有所堪能无所退屈之义。梵音与忍辱不同。谓求法因缘。虽种种艰苦之事皆悉能作。假使一度不成。复更发迹修之。如誓抒大海尽而后已。若人志性如是则可传法也。尸罗净无缺者。谓于在家出家律仪。乃至于本性受诸禁戒。随所奉持。则深心防护无有毁缺。若具如是性者。虽入三昧耶平等大誓。亦当敬顺不违。故堪传法也。忍辱不悭吝者。此中分为二句。忍辱。谓于内外违顺境界八种大风。其心安忍无所倾动。如智度尸波罗蜜中广说。当知是人。必不犯持明重禁作不利众生行。故堪传法也。不悭吝。谓于所有财法常念惠他。设来求者心无鄙吝。如智度檀波罗蜜中广说。当知是人。必不犯持明重禁悭吝正法。故堪传授也。勇健坚行愿者。亦分为二句。勇健。即是阿阇梨德中。勇健菩提心种性。于行道时。虽遇种种可畏色声心不怯弱。乃至出生入死无怖畏想。正顺菩提萨埵大人所行。故应传授也。坚行愿者。此是要心之愿梵音与求愿之义不同。如自立志。令每日三时念诵。则终竟一期。虽过种种异缘初不间绝。如是事有始终。若行菩萨道时亦不亏本誓。故堪传法也。然此所说弟子十德若兼备者。当知是人甚为希有。但使偏有所长堪可一匠成者。即应摄受耳。又如声闻受具。时观察种种遮难。所谓太小太老色貌瑕疵。诸病患等。恐白衣嫌诃故。辄简去之。今此摩诃衍则不如是。但令道机可济。虽有诸余过失。皆无所观也。偈中云或十或八七。或五二一四者是一期道场。作阿阇梨灌顶之限数。此中约超数取之。谓从一至二。从二超至于四。从四至五。从五超至七。从七至八。从八超至十人。是故一漫荼罗中。不得同时为三人六人九人灌顶。盖如来密意。阿阇梨不释所由。又同大方等陀罗尼经。不得过十人已上也。过此已外。恐阿阇梨心量有所不周。当待后缘别为作法。又此十人以下者。谓俱时发心各舍内外所有。供养三宝同共成辨漫荼罗。故得同时作法。若人因遇道场便。云法缘难值乞并为济度者。未合为作阿阇梨灌顶也。若复数过此。若但求结缘于一门本尊法中受真言印者。则不依如是剂限。阿阇梨亦当发起大悲。随有能起少分善心者。皆为发生立菩提种子。故云或复数过此也</p>
<p>经云。尔时金刚手秘密主。复白佛言世尊。当云何名此漫荼罗。漫荼罗者其义云何。此因如来简人限众。为晓诸未悟者。转生疑问也。金刚手本请世尊。称此加持境界。演说大悲藏生大漫荼罗王。则是平等大悲无复限量。而今世尊所说。虽有德可传者。犹不过十人。似是随转一明非其具体。故问当何名此漫荼罗也。又漫荼罗是轮圆之义。今既限局名数。似于理未圆。故复问此中漫荼罗者为是何义。凡有二问。世尊答中。初答名次答义。就答名中。还复申明本旨云。夫漫荼罗者是发生义。今即名为发生诸佛漫荼罗也。下菩提心种子于一切智心地中。润以大悲水照以大慧日。鼓以大方便风不碍以大空空。能令不思议法性牙次第滋长。乃至弥满法界成佛树王。故以发生为称。夫雷雨作解。随甲圻者先萠。不可以卉木滋荣性分不等。遂令平分之施亦成限量也。次答义中。梵音漫荼罗。是攒摇乳酪成苏之义。漫荼罗是苏中。极精醇者浮聚在上之义。犹彼精醇不复变易。复名为坚。净妙之味共相和合。余物所不能杂。故有聚集义。是故佛言极无比味无过上味。是故说为漫荼罗也。以三种秘密方便。攒摇众生佛性之乳。乃至经历五味成妙觉醍醐。醇净融妙不可复增。一切金刚智印同共集会。于真常不变甘露味中最为第一。是为漫荼罗义也</p>
<p>经云。又秘密主以下。广演漫荼罗义释除疑妨。复分为三。初明法界圆坛普门无限。次明限人简众生所由。末句劝嘱阿阇梨令兴平等悲愿。就初文中。哀愍无边众生界。是大悲胎藏生漫荼罗广义者。若行人自见中胎藏时。即知一切众生悉有成佛因缘故。其所起大悲漫荼罗亦周法界。且如十世界微尘数诸执金刚菩萨众等。随以一门作漫荼罗主。余为眷属。则成一种漫荼罗。如是旋转无穷已。非算数譬喻之所能及。何况是中各以无量门庄严。种种方便引摄众生。又可胜纪乎。若行者于此一字法门中。摄广为略衍略为广。出生法财遍施一切。常无断尽。乃名善解漫荼罗广义也。次云秘密主如来于无量劫。积集阿耨多罗三藐三菩提之所加持。是故具无量德。当如是知者。此释广义所由也。如花严入法界诸善知识。各各于一门中。所通达法深广无际。然亦互不相知。如来昔行菩萨道时。普门亲近如是等佛刹微尘数诸善知识。于彼一一功德藏。皆到极无等比无过上味。以如是内证之德无量无边故。其所加持现作法门眷属。亦复无量无边。彼真言门行者。当通泰其心作如是解也。已知内德无限。次明本地漫荼罗度人无限。何以故。以副大悲愿故。故经文次云。秘密主非为一众生。故如来成正等觉。亦非二非。多为怜愍无余记及有余记诸众生。故如来成正等觉。以大悲愿力。于无量众生界。如其本性而演说法。此中发菩提心义。如入法界品。及智度摩诃萨论议中广说也。无余记者。如佛现前授决。某甲众生于某劫中作佛号某如来。有如是国土眷属第。以了了记故。名无余记也。有余记者。如告众生言。汝于未来某佛时当毕是罪。某甲如来为汝授记之类是也。复次如世尊说若我在世或灭度后。诸有闻法华经一句一偈。我皆为授无上菩提记。是名无余记。若言一切众生悉有佛性。彼生善根相续不断。当至无上菩提。是名有余记也。我本为此等众生。来成等正觉。况今所愿以满。开众生自心之宝。如其本性而给与之。当有何限耶。且据恶世弘经浅行之一迹。故云一期法事剂至十人耳。从此以下第二句。即释此限人简众所由。经云。秘密主无大乘宿习。未曾思惟真言乘行。彼不能少分见闻欢喜信受。又金刚萨埵若彼有情。昔于大乘真言乘道无量门进趣。以曾修行。为彼等故。限此造立名数者。此意云。若诸众生。未曾于过去无量佛所久种善根。于此秘密乘未曾修习。则造次闻之不能信受。若传法人。徒以善心差机为说。或当增其诽谤断彼善根。故法花云。无智疑悔则为永失也。十方世界诸众生。少有志求声闻者。求缘觉者转复少。求大乘者甚希有。求大乘者犹为易。信此法者最为难。故以普眼观之。堪受是法者。犹须弥大海之尘渧耳。既将护彼意时乃说之。安得不略制造立名数乎。所云无量门进趣者。即是兼释漫荼罗名义。夫漫荼罗者名为聚集。今以如来真实功德集在一处。乃至十世界微尘数差别智印轮圆辐凑。翼辅大日心王。使一切众生普门进趣。是故说为漫荼罗也。所云略此造立名数者。如以阿字五转。统如来无边内德。以字轮百明。摄如来普眼法门。此则名之略也。以刹尘方便开八叶之坛。以无极大悲制十人之限。此则数之略也。然其学者。随于一法明道而得悟入。即是普入一切诸总持门。如从一门见王。即是遍入千门万户。若不能如说而行。则虽以种种文辞广为开示。无所益也。故第三句。次明限略名数自不碍于广。是以经云。彼阿阇梨亦当以大悲心。立如是誓愿。为度无余众生界故。应当摄受无量众生。作菩提种子因缘。谓造立此漫荼罗。是随有见闻触知。下至举手低头一念随喜。皆必定成于阿耨多罗三藐三菩提。故阿阇梨虽不得差机误。授为作具支灌顶。然系珠毒鼓之缘。岂当已乎。故当运大悲心务令广洽也。复次如人家有秘宝。恐为盗贼所窥故掩以蔽衣。今此曼荼罗法门。亦复如是。以秘密之藏不可直宣说故。回转密意覆以有相方便。今言限以十人者。乃是世谛漫荼罗耳。然阿阇梨自当平治心地。画作大悲漫荼罗。普眼度人多多益善。勿得如言而解也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 