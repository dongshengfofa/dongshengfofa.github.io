<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大毗卢遮那成佛经疏卷第一</p>
<p>　　　　沙门一行阿阇梨记</p>
<p>　　入真言门住心品第一</p>
<p>大毗卢遮那成佛神变加持者。梵音毗卢遮那者。是日之别名。即除暗遍明之义也。然世间日则有方分。若照其外不能及内。明在一边不至一边。又唯在昼光不烛夜。如来智慧日光则不如是。遍一切处作大照明矣。无有内外方所昼夜之别。复次日行阎浮提。一切卉木丛林。随其性分各得增长。世间众务因之得成。如来日光遍照法界。亦能平等开发无量众生种种善根。乃至世间出世间殊胜事业。莫不由之而得成办。又如重阴昏蔽日轮隐没。亦非坏灭。猛风吹云日光显照。亦非始生。佛心之日亦复如是。虽为无明烦恼戏论重云之所覆障。而无所减。究竟诸法实相三昧圆明无际。而无所增。以如是等种种因缘。世间之日不可为喻。但取其少分相似故。加以大名。曰摩诃毗卢遮那也。成佛者具足梵音。应云成三菩提。是正觉正知义。谓以如实智。知过去未来现在。众生数非众生数。有常无常等一切诸法。皆了了觉知故名为觉。而佛即是觉者。故就省文但云成佛也。神变加持者。旧译或云神力所持。或云佛所护念。然此自证三菩提。出过一切心地。现觉诸法本初不生。是处言语尽竟心行亦寂。若离如来威神之力。则虽十地菩萨。尚非其境界。况余生死中人。尔时世尊往昔大悲愿故。而作是念。若我但住如是境界。则诸有情不能以是蒙益。是故住于自在神力加持三昧。普为一切众生。示种种诸趣所喜见身。说种种性欲所宜闻法。随种种心行开观照门。然此应化。非从毗卢遮那身或语或意生。于一切时处。起灭边际俱不可得。譬如幻师。以咒术力加持药草。能现种种未曾有事。五情所对悦可众心。若舍加持然后隐没。如来金刚之幻亦复如是。缘谢则灭机兴则生。即事而真无有终尽。故曰神力加持经。若据梵本。应具题云大广博经因陀罗王。因陀罗王者帝释也。言此经是一切如来秘要之藏。于大乘众教威德特尊。犹如千目为释天之主。今恐经题大广故不具存。入真言门住心品者。梵本具有二题。初云修真言行品。次云入真言门住心品。窃谓入住之义以兼修行语。故离烦文但着其一。真言梵曰漫怛攞。即是真语如语不忘不异之音。龙树释论。谓之秘密号。旧译云咒。非正翻也。此品统论经之大意。所谓众生自心。即是一切智智。如实了知。名为一切智者。是故此教诸菩萨。真语为门。自心发菩提。即心具万行。见心正等觉。证心大涅槃。发起心方便。严净心佛国。从因至果。皆以无所住而住其心。故曰入真言门住心品也。入真言门略有三事。一者身密门。二者语密门。三者心密门。是事下当广说。行者以此三方便。自净三业。即为如来三密之所加持。乃至能于此生。满足地波罗密。不复经历劫数。备修诸对治行。故大品云。或有菩萨初发心时。即上菩萨位得不退转。或有初发心时。即得无上菩提便转法轮。龙树以为如远行。乘羊去者久久乃到。马则差速。若乘神通人。于发意顷便至所诣。不得云发意间云何得到。神通相尔不应生疑。则此经深旨也</p>
<p>经云。如是我闻。一时薄伽梵。住如来加持法界宫者。经初五义。如智度中广明。然此经梵本。阙无通序。阿阇梨云。毗卢遮那大本。有十万偈。以浩广难持故。传法圣者。采其宗要凡三千余颂。虽真言行法文义略周。以非大经正本故。不题通序。今以例加之。于义无伤也。薄伽梵者。论师所解具有六义。今此宗中。薄伽梵是能破义。如人执持利器多所摧伏。其本未有此名。世议观其事迹。故号为能破者。世尊亦尔。以大智明。破一切识心无明烦恼。此等本自无生亦无相貌。然慧日出时。暗惑自除。是故义名为破。释论亦云。婆伽名破婆名能破。能破淫怒痴。故名婆伽婆。二乘虽破三毒。亦不了了尽。如盛香器余气故在。又如草木薪火。以力薄故。灰炭不尽。如来如劫烧火。一切都尽无烟无炭。故名婆伽婆。复次帝释声论。谓女人为薄伽。是欲求因缘。能息烦恼义。又是所从生义。金刚顶宗。即翻此义。云女人者。即是般若佛母。无碍知见人。皆悉从是生。其有志求因缘得与相应。烦恼戏论皆悉永息。非如世间欲热虽小止息。而实更增也。以密教不可直宣故。多有如是隐语。学者当触类思之。又薄伽梵者。即带有声。如人多有资财。名持资财者。以有金故。名持金者。以如来具殊胜德故。名持众德者。释论亦云。婆伽言德。婆者言有。是名有德。婆伽名名声。婆者言有。是名有名声。一切世间。无有德名声如佛者。则其义也。经中多译为世尊。是叹德之总称。西方语法。言及尊者。不敢直斥其名。必先叹其功德。如云大智舍利弗。神通目揵连。头陀大迦叶。持律优婆离等。故此经中。例云薄伽梵毗卢遮那。今顺此方文势。或以世尊居下也</p>
<p>经云。薄伽梵住如来加持者。薄伽梵即毗卢遮那本地法身。次云如来。是佛加持身。其所住处。名佛受用身。即以此身。为佛加持住处。如来心王。诸佛住而住其中。既从遍一切处加持力生。即与无相法身。无二无别。而以自在神力。令一切众生。见身密之色。闻语密之声。悟意密之法。随其根性分种种不同。即此所住名加持处也。次又释叹加持住处。故云广大金刚法界宫。大谓无边际故。广谓不可数量故。金刚喻实相智。过一切语言心行道。适无所依。不示诸法。无初中后。不尽不坏。离诸过罪。不可变易。不可破毁。故名金刚。如世间金刚宝。有三事最胜。一者不可坏故。二者宝中之上故。三者战具中胜故。此与释论三种金刚三昧中喻。意大同。法界者。广大金刚智体也。此智体者。所谓如来实相智身。以加持故。即是真实功德所庄严处。妙住之境心王所都。故曰宫也。此宫是古佛成菩提处。所谓摩醯首罗天宫。释论云。第四禅五种。那含住处。名净居天。过是以往。有十住菩萨住处。亦名净居。号曰大自在天王是也。今此宗明义。以自在加持神心所宅故。名曰自在天王宫也。谓随如来有应之处。无非此宫。不独在三界之表也。一切持金刚者皆悉集会。次明妙眷属也。如来在此宫中。为独处耶有眷属乎。故云此中乃有无边眷属常所集会。所谓执金刚等也。梵云伐折罗陀罗。此伐折罗。即是金刚杵。陀罗是执持义。故旧译云执金刚。今谓持金刚。兼得深浅二释。于义为胜。故随文便互为其辞。若世谛常途所表。则云生身佛。常有五百执金刚神。翌从侍卫。然此宗密意。伐折罗是如来金刚智印。如是智印其数无量。能持此者亦复无边。所以然者。心王所住之处。必有尘沙心数。以为眷属。今者心王毗卢遮那。成自然觉。尔时一切心数。无不即入金刚界中。成如来内证功德差别智印。如是智印。唯佛与佛乃能持之。约菩提义。即有无量无边金刚印。约佛陀义。即有无量无边持金刚者。由此众德。悉皆一相一味到于实际。故名集会。若少分未等一法未满。即不名一切集会也。然以自在神力所加持故。即从心王毗卢遮那。现加持尊特身。尔时无量法门眷属。一一皆现执金刚身。显发如来威猛大势。譬如帝释。手执金刚。破修罗军。今此诸执金刚。亦复如是。各从一门。持大空之战具。能坏众生无相之烦恼。故以相况也。如来信解游戏神变生。大楼阁宝王高无中边。诸大妙宝王种种间饰。菩萨之身为师子座者。大众已集。应有说法处。故次明所住楼阁及师子座也。信解者。始从真正发心乃至成佛。于是中间通名信解地。梵云微吃哩抳多。是踊跃义。游戏义。神变义。谓从初发心以来。深种善根。起种种愿行。庄严佛土。成就众生。恒殊胜进。不休息故。即是超升腾跃义。如人掉动鼓舞。能以善巧三业。普悦众心。故此腾跃。即名游戏。如是游戏。即是菩萨自在神通。言毗卢遮那本行菩萨道时。以一体速疾力三昧。供养无量善知识。遍行无量诸度门。自利利他法皆具足。能得如是如来智宝之所集成。秘密庄严法界楼观。于一切实报所生最为第一。犹如真陀摩尼为诸宝之王。故曰游戏神变生大楼阁宝王也。其高无穷。当知广亦无际。以边不可得故。亦复无中。此是遍一切处身之所住处。当知如是楼观。亦遍一切处也。次明楼观庄严之相。犹如有人以种种杂色金刚。严饰金刚。然其体性无有差别。今亦如是。还以如来种种功德宝王。间饰楼阁宝王。何以故。更无有法出如是宝性故。然此第一寂灭之相。以如来加持神力。令应度者随诸法门表像。若可见闻触知。即以此为门而入法界。如善财童子。入弥勒宫殿因缘。此中应广明菩萨之身为师子座者。上说金刚法界宫。即是如来身。次云大楼阁宝王。亦即是如来身。今云师子座。当知亦尔。所以云菩萨身者。谓本行菩萨道时。次第修行地波罗蜜。乃至第十一地。当知后地。即以前地为基。故云如来以菩萨身为师子座。释论云。譬如师子于众兽中。独步以无畏。佛亦如是。于九十六种外道中。一切降伏无畏。故名人中师子。其所坐处。若床若地。皆名师子座。今此宗明义。言师子者。即是勇健菩提心。从初发意以来。得精进大势。无有怯弱。犹如师子随所执缚。必获无遗。即是自在度人无空过义也。若浅略释者。言诸菩萨深心敬法。乃至以身荷戴佛。师子座。故曰菩萨之身为师子座也。其金刚名曰虚空无垢执金刚。乃至金刚手秘密主。如是上首。十佛刹微尘数等持金刚众俱。及普贤菩萨。慈氏菩萨。妙吉祥菩萨。除一切盖障菩萨等。诸大菩萨前后围绕。而演说法者。次明同闻众也。问曰。佛所说经。何故先明住处眷属耶。答曰。譬如国王若有政令。必先出居外朝制断刑赏。时史署记云。某时王在某处。与某甲大臣等集议。有如是教命。欲令境内信伏行之不疑故。法王亦尔。将说大法。必于大眷属菩萨众中令作证明。以是因缘闻者生信。由信心故。能入如是法中。修行得证。倍复生信。故先列众也。虚空无垢执金刚者。即是菩提心体。离一切执诤戏论。如净虚空无有障翳。无垢无染亦无分别。如此之心。即是金刚智印。能持此印。名虚空无垢执金刚也。复次虚空游步执金刚者。游步是不住义。胜进义。神变义。以净菩提心。于一切法都无所住。而常进修万行起大神通。故曰虚空游步。复次虚空无垢执金刚。即阿字门平等种子。修无住行。譬如种殖方便根牙渐生。故次明发行金刚印也。第三虚空生执金刚者。如萠芽已生。四大时节为缘。虚空不碍念念滋长。菩提心亦复如是。以无所得为方便。万行为缘。得真实生者。所谓大空生。故名虚空生。第四被杂色衣执金刚者。如萌芽增长。茎叶花。实渐次滋繁。菩提心树王万德开敷。亦复如是。故云具种种色。复次以种种法界色。染此无垢菩提心。成大悲漫荼罗。故名被杂色衣。第五善行步执金刚者。此善字。梵云毗质多罗。有端严义。种子义。譬如已得果实。复还为种子也。善行步者。即是诸佛威仪。谓善知时宜可度不可度等种种通塞。以身口意方便。俯应群机。曲中规矩。皆成佛事。故以为名也。第六住一切法平等执金刚者。谓住一切佛平等性也。谓因果自他有为无为等一切诸法。入此如实智中。究竟平等。同一实际。能持此智印。故以为名也。然上来五句。亦皆是如来真实功德。无深浅之殊。为欲分别令易解故。作次第说耳。第七哀愍无量众生界执金刚者。此哀愍亦名救度。谓已住平等法性。自然于一切众生。发同体悲愍之心。诸众生界无量故。如是大悲亦无限量。此是如来一功德。故能持者。因以为名。第八那罗延力执金刚者。已发哀愍之心。若具大势。则能救护。故次明也。经中挍量六十象力。不如一香象力。乃至末后那罗延力最胜。佛生身一一毛孔。皆等那罗延力。故以喻法界身那罗延力。第九大那罗延力执金刚者。谓持秘密神通力也。如一阐提必死之疾。二乘实际作证已死之人。诸佛医王明见如来性故。则能必定师子吼。于救疗因缘。心不怯弱。诸菩萨尚不能尔。故复明不共一切摩诃那罗延力。第十妙执金刚者。妙名更无等比。更无过上义。犹如醍醐融妙已极。不可复增。常不变易。无间无杂。如来亦尔。一切功德。悉皆无比无上。诸有所作。亦唯为此一事因缘。故名妙执金刚。第十一胜迅执金刚者。胜谓大空。大空即是遍一切处。故能起速疾神通也。住此乘者。初发心时即成正觉。不动生死而至涅槃。故名胜迅。第十二无垢执金刚者。即是离一切障菩提心也。譬如真金体性纯净。若种种练冶众宝磨莹倍复光明。则知初质。尚与微垢共住。能持此毕竟净金刚印。因以为名。十三刃迅执金刚者。此刃字。梵文是忿中之忿利中之利。义翻犹如刀刃也。持此金刚利智。一切难断处悉断。难灭处悉灭。故以为名。十四如来甲执金刚者。如来甲所谓大慈。由此严身故。摄护众生施作佛事。不为一切烦恼所伤无能降伏俎坏之者。故以为名。十五如来句生执金刚者。句名住处。即大空生也。诸佛自证功德。从如来性生。此加持身。从如来自证功德生。以不离阿字门故。名如来句生。十六住无戏论执金刚者。所谓住大空慧也。谓观缘起实相。无生无灭不断不常。亦非去来一异。是处诸戏论息。法如涅槃。持如是智印。故得以为名也。十七如来十力生执金刚者。谓佛方便智。如是妙权从何处生。谓从如来十智力生。持如是印。故得以为名也。十八无垢眼执金刚者。即如来五眼。以菩提心毕竟净故。以一切种观一切法。了了见闻觉知。无所挂碍。能持如是金刚印。故以为名。十九金刚手秘密主者。梵云播尼。即是手掌。掌持金刚与手执义同。故经中二名互出也。西方谓夜叉为秘密。以其身口意。速疾隐秘难可了知故。旧翻或云密迹。若浅略明义。秘密主。即是夜叉王也。执金刚杵常侍卫佛。故曰金刚手。然是中深义。言夜叉者。即是如来身语意密。唯佛与佛乃能知之。乃至弥勒菩萨等。犹于如是秘密神通。力所不及。秘中最秘。所谓心密之主。故曰秘密主。能持此印。故云执金刚也。如是上首十佛刹微尘数等持金刚众俱者。若具存梵本。于列名下。一一皆有多声。应云虚空无垢等。虚空游步等。乃至秘密主等。所以然者。此等上首执金刚。一一皆有无量眷属部类。大本当具存耳。然统其纲要。则枝末随之。于宗通之用。不足为阙。所云十佛刹微尘数者。如来差别智印。其数无量。非算数譬喻之所能知。且以如来十种智力。各对一佛刹微尘。以表众会之数。世界海世界性。及一佛刹义。如释论中广明。然此毗卢遮那内证之德。以加持故。从一一智印。各现执金刚身。形色性类。皆有表象。各随本缘性欲。引摄众生。若诸行人殷勤修习。能令三业同于本尊。从此一门得入法界。即是普入一切法界门也。次列菩萨众。以四圣者而为上首。前明诸执金刚。一向是如来智印。今此菩萨。义兼定慧又兼慈悲。故别受名也。亦是毗卢遮那内证功德。如执金刚有十佛刹微尘数众。当知诸菩萨。法门相对。亦有十佛刹微尘众。以加持故。各得从法界一门。现为一善知识身也。又般若释论。生身佛成道时。阿难密迹力士等。是名内眷属。舍利弗目建连等诸圣人。及弥勒文殊诸阿毗跋致。一生补处菩萨等。是名大眷属。今谓佛加持身亦复如是。诸执金刚各持如来密印。名内眷属。诸菩萨大悲方便普门。摄受无量众生。辅佐法王。行如来事。名大眷属。故大品云。欲为诸佛内眷属。欲得大眷属者。当学般若波罗蜜也。普贤菩萨者。普是遍一切处义。贤是最妙善义。谓菩提心所起愿行。及身口意。悉皆平等遍一切处。纯一妙善备具众德。故以为名。慈氏菩萨者。谓佛四无量心。今以慈为称首。此慈从如来种姓中生。能令一切世间不断佛家。故曰慈氏。上云普贤。是自证之德。本愿已满。欲化众生令得此道。故次明之。妙吉祥菩萨者。妙谓佛无上慧。犹如醍醐纯净第一。室利翻为吉祥。即是具众德义。或云妙德。亦云妙音也。言以大慈悲力故。演妙法音。令一切闻。故次弥勒明之。除一切盖障菩萨者。谓障为众生种种心垢。能翳如来净眼。不能开明。若以无分别法。灭诸戏论。如云雾消除日轮显照。故曰除盖障。如来诸有所作。悉皆为此一事因缘。故次妙音明之。复次行人。虽学般若波罗蜜。若无禅定。犹如盲者虽遇日光。无所能为。故次文殊妙慧。明除盖障三昧也。此四菩萨。即是佛身四德。有所偏阙。则不能成无上菩提。是故列为上首。以统尘沙众德。诸大菩萨者。具出梵文。应云摩诃菩提萨埵。释论云。菩提名诸佛道。萨埵名众生。或名勇心。是人尽欲得诸佛功德。其心不可断不可破。如金刚山。是名萨埵。复次此人。心能为大事。不退不转。大勇心故。多众生中。起大慈悲成立大乘。能行大道得最大处。故必能说法。破一切众生大邪见大爱大我心等诸烦恼。故名为摩诃萨埵。阿阇梨云。具据正义。当云菩提索哆。此索哆者。是忍乐修行坚持不舍义也。然声明有如是法。若论文字。其义虽正。音韵或不流便者。得取便安之。故世论师谓为萨埵。传习者随顺其辞。就踰伽宗。萨埵略有三种。一者愚童萨埵。谓六道凡夫。不知实谛因果。心行邪道修习苦因。恋着三界坚执不舍。故以为名。二者有识萨埵。即二乘也。才觉知生死过患。自求出离。得至涅槃。着保化城兴灭度想。于如来功德。未生愿乐心。故以为名。三者菩提萨埵。无上菩提。出过一切臆度戏论种种过失。是一向纯善白净微妙不可譬类之义。即是众生本性不思议心也。能忍如是成道事。愿乐修行坚固不动。故名菩提索哆。于如是人中功业最大。堪能转授一切众生。故名为摩诃萨埵。此等大众。前后围绕大日世尊。以无量身口意供养恭敬。为听法故。次明群机嘉会之时所同闻法。即经所谓越三时如来之日加持故。身语意三平等句法门也。然此经流布阎浮提。略有十万偈。若十物刹微尘大众。各各广演身口意差别法门。则无限量。此说法时分。复当云何。故结集者云。尔时住于佛日而演说法者也。如世间时分。则有过去未来现在。长短劫量种种不同。且约日行四天下。一周昼夜各有初中后分。乃至三十时等。刹那不住代谢相推。以净眼观之。三际之相了不可得。无终无始亦无去无来。即此实相之日。圆明常住湛若虚空。无有时分修短之异。然以佛神力故。令瑜伽行者于无量劫。谓如食顷。或演食顷以为无量劫。延促自在咸适众机。无定相可得。故云如来日也。如此时中佛说何法。即是身语意三平等句法门。言如来种种三业。皆至第一实际妙极之境。身等于语。语等于心。犹如大海遍一切处同一碱味。故云平等也。句者梵云钵昙。正翻为足。声论是进行义住处义。如人进步举足下足。其迹所住处谓之钵昙。言辞句逗义亦如是。故同一名耳。今就此宗。谓修如是道迹。次第进修。得住三平等处。故名为句。即以平等身口意秘密加持。为所入门。谓以身平等之密印。语平等之真言。心平等之妙观。为方便故。逮见加持受用身。如是加持受用身。即是毗卢遮那遍一切身。遍一切身者。即是行者平等智身。是故住此乘者。以不行而行。以不到而到。而名为平等句。一切众生皆入其中。而实无能入者无所入处。故名平等。平等法门。则此经之大意也。时彼菩萨普贤为上首。诸执金刚秘密主为上首。毗卢遮那如来加持故。奋迅示现身无尽庄严藏。乃至有情类业寿种除。复有牙种生起者。谓将说此平等法门。故先以自在加持感动大众。悉现普门境界秘密庄严。不可思议未曾有事。因彼疑问而演说之。则闻者信乐倍增。深入语义。如法华序分。从地踊出品因缘。此中当广说之。复次普贤秘密主等。上首诸仁者。即是毗卢遮那差别智身。于如是境界。久已通达。然此诸解脱门所现诸善知识。各引无量当机众。同入法界漫荼罗。为饶益此初入法门实行诸菩萨故。如来加持。奋迅示现大神通力也。如师子王将欲震吼。必先奋迅其身。呈现材力然后发声。如来亦尔。将欲必定师子吼。宣说一切智门。故先奋迅示现无尽庄严藏。所谓庄严者。谓从一平等身。普现一切威仪。如是威仪。无非密印。从一平等语。普现一切音声。如是音声。无非真言。从一平等心。普现一切本尊。如是本尊。无非三昧。然此一一三业差别之相。皆无边际不可度量。故名无尽庄严也。如来秘密慧经云。除盖障菩萨于法会中。欲知佛身量故。令大目揵连寻之。目连上至梵宫。犹睹如来若对目前。佛身威仪说法音声。与本无异。乃至尽其神力。往诣他方佛土。亦不异梵宫。尔时除盖障菩萨及以目连。不能测故。自往观察。过十方各如恒河沙世界。皆见如来。不起于座而演说法。乃至周极十方尽其神通势力。亦复如是。然后还归。方见除疑天女。去佛不远见入于三昧。便作是念。我闻此天女。通达无量三昧门。我当观之。今住何定也。又尽心力观之。不测其心所行之处。聚集无量天鼓。一一皆如须弥山王。以神力同时发声。欲令出定而不能得。乃至佛言。我未发菩提心时。是天女已能住此三昧。即是无边际义也如是毗卢遮那。普于十方一切世界。一一皆现佛加持身。是一一身。各有十佛刹微尘数等。菩萨金刚大众。此诸大众诸根相好。亦复无边如胡麻油。遍满法界于中无空隙处。又如国王有大库藏。若须示人。则自在开发而陈布之。故曰庄严藏也。复次此诸大众。但以佛威神力故。得见如是不思议境界。如来若舍加持。即不现前。非其自心限量之所能及。如行者内修般舟三昧。外蒙神力护持。能以父母生身见十方佛。如晴夜光无云仰睹众星。听闻法音了了无碍。然此境界。由行者心净故生耶。由佛加护故生耶。若由内心。即是从自性生。若由佛力。即是从他性生。悉皆不异外道论义。以自他无故。和合亦无。又复非无因缘而得成就。何以故。内因外缘随有所阙。即不现前故。当知如是庄严之相。显时无所从来。隐时亦无所去。毕竟平等不出于如故。经云非从毗卢遮那佛身或语或意生。一切处起灭边际不可得。而毗卢遮那一切身业。一切语业。一切意业。一切处一切时。于有情界。宣说真言道句法。此转释佛庄严藏。所以无尽无边际者。以不异如来遍一切处常住不灭之身也。虽常无起灭。而能以一切三业。普于十方三世一切时处。说最实道教化群生。轨匠其心令至佛道</p>
<p>经云。又现执金刚普贤莲华手菩萨等像貌。普于十方。宣说真言道清净句法。所谓初发心。乃至十地次第此生满足。缘业生增长有情类业寿种除。复有牙种生起者。又广前相。言非但示现佛身。充满十方一切世界。所现金刚菩萨等身。亦复遍一切处也。且如十佛刹微尘数。诸执金刚菩萨等。身口心印差别不同。如是一一本尊像类眷属。皆如毗卢遮那。充满十方一切世界。如因陀罗网互不相妨。今略举三圣者。以为称首也。执金刚对金刚智慧门。降伏方便。普贤对如如法身门。寂灾方便。观音对莲华三昧门。增益方便。举此三点。则无量不思议妙用。皆已摄在其中。故特言之。所云等者。乃至诸天八部五通神仙。以外现漫荼罗之所表示。例可知也。如是等种种因缘无数方便。普门应现教化群生。虽深浅不同粗细有异。然究其实事。无非秘密加持。各能开示如来清净知见。若离如是实相印。余皆爱见所生。与天魔外道作诸营侣。岂得名为清净句义耶。次又释言所谓清净句者。即是顿觉成佛神通乘也。若余乘菩萨。志求无上菩提。种种勤苦不惜身命。经无数阿僧祇劫。或有成佛或不成佛者。今此真言门菩萨。若能不亏法则方便修行。乃至于此生中逮见无尽庄严加持境界。非但现前而已。若欲超升佛地即同大日如来。亦可致也。复次行者。初发心时得入◇阿字门。即是从如来金刚性生牙。当知此牙一生。运运增进更无退义。乃至成菩提。无行可增。然后停息。故云次第此生满足。此中次第者。梵音有不住义精进义遍行义。谓初发心。欲入菩萨位故。于此真言法要。方便修行。得至初地。尔时以无所住进心不息。为满第二地故。复依真言法要方便修行。得至第三地。尔时以无所住进心不息。为满第四地故。复依真言法要方便修行。得入五地。如是次第。乃至满足十地。唯以一行一道。而成正觉。若于异方便门开显密意。亦皆不离如是宝乘也。缘业生者。谓为有情痴爱因缘。造身口意种种虚妄不清净业。乘如是业生六趣身。增长轮回备受诸苦。今修平等三业清净慧门。一切蕴阿赖耶业寿种子。皆悉焚灭。得至虚空无垢大菩提心。一切如来平等种子。从悲藏中生法性牙。乃至茎叶华果遍满诸法界。成万德开敷菩提树王。然以四不生义观之。都无所起亦无起处。当知此生。即是大空生也。故云有情类业寿种除复有牙种生起。复次如来所现。十佛刹微尘数等。诸善知识及法界门。假令次第观听。则无量无边阿僧祇劫。不可周遍。以佛日加持故。于会坐之顷皆悉现前。即是将说此经。示不可思议神通瑞相也。如文殊师利。睹见白豪所照万八千土。诸菩萨种种因缘。皆是行菩萨道。即知诸佛。将欲开权显实说法华经。当知金刚手等。亦复如是普见加持世界。唯说平等法门。即知如来。将演遍一切乘自心成佛之教。故下文所问。乘此而生也。尔时执金刚秘密主。于彼众会中。坐白佛言。世尊云何如来应供正遍知。得一切智智。乃至如是智慧。以何为因。云何为根。云何究竟者。如来自证之智。设以神力加持。亦不可示人。前云奋迅示现无尽庄严藏者。皆外用之迹耳。智者见其条末。则喻其宗本。如观象迹超绝众群。其所踊践倍复深广。虽不睹其形。当知此象。身力必大。又如迅雷澍雨。能令鸟兽震死。百川奔涌坏山襄陵。虽不测其本。当知此龙威势必大。今诸大众亦复如是。以观如来无尽身口意。能一时普应法界众生。妙合根宜曲成佛事。则知如来智力。必于一念。普鉴群机本末因缘究竟无碍。照俗之权尚尔。其契实之境界。当复云何。若法不然。则有微迹可寻。我已尽睹然。不知是法从何得之。故执金刚手因众会疑心。而问佛言。云何如来应供正遍知。得此一切智智也。梵本云怛他揭多者。怛他是如义。揭多是来义。知解义说义去义。如诸佛乘如实道。来成正觉。今佛亦如是来。故名如来。一切诸佛。如法实相知解。知已。亦如诸法实相。为众生说。今佛亦如是。故名如实知者。亦名如实说者。一切诸佛。得如是安乐性。直至涅槃中。今佛亦如是去。故名如去。释论具含四义。然古译多云如来。有部戒本云如去。阿阇梨意存如去如说。今且顺古题也。梵本云阿罗诃者。阿罗是烦恼。诃是害义除义。释论谓之杀贼。佛以忍进铠甲。乘持戒之马。定弓慧箭。外破魔王军。内灭烦恼贼。故以为名。又阿名为不。罗诃名生。谓佛心种子。后世田中不生矣。无明壳皮脱故。复次阿罗诃。是应受供养义。以有如是功德故。应受天人最上供养。故以为名也。梵本云三藐三佛陀者。三藐名正。三名遍。佛陀名知。故曰正遍知也。释论云。若有人言何以故。但佛如实说如来如去故。应受最上供养耶。以佛得正遍智慧故。正名诸法不动不坏相。遍名不为一法二法。故以悉知一切法无余。是名三藐三佛陀。然此宗中。佛陀名觉。是开敷义。谓由自然智慧。遍觉一切法。如盛开敷莲华无有点污。亦能开敷一切众生。故名佛也。梵云萨婆若那。即是一切智智。释论云。萨婆若多者。即一切智。一切谓名色等无量法门。各摄一切法。如是无量三四五六等。乃至阿僧祇法门摄一切法。是一切法中。一相异相漏相非漏相。作相非作相等一切法。各各相各各力。各各因缘各各果报。各各性各各得各各失。一切智慧力故。一切世一切种尽遍知解。是名萨婆若。今谓一切智智。即是智中之智也。非但以一切种遍知一切法。亦知是法究竟实际常不坏相。不增不减犹如金刚。如是自证之境。说者无言观者无见。不同手中庵摩勒果。可转授他人也。若可以言语授人者。释迦菩萨蒙定光授决之时。即应成佛。何故具修方便。要待无师自觉。方名佛耶。又如目睹世人。为刀杖所伤。虽复信其受苦无可疑惑。然种种令说终不证知。若自身触受乃得明了耳。问意言。云何令我等。逮得如是自觉之慧。云何得此慧已。能为无量众生。广演分布。随种种趣种种性欲。种种方便道。宣说一切智智。所谓安立无量乘。示现无量身。各各同彼言音。住彼威仪。而此一切智道。犹同一味。所谓如来解脱味。此妙方便。复云何而得也。此中种种趣者。梵云娜衍亦名为行亦名为道。下云大乘道等义同也。毗婆沙说有五道。摩诃衍人多说六道。如是广衍。乃至此世界中。已有卅六俱胝众生趣。何况十方一切世界耶。性欲者。欲名信喜好乐。如孙陀罗难陀好五欲。提婆达多好名闻等。乃至诸得道人。亦各有所好。大迦叶好头陀。舍利弗好智慧。离波多好坐禅。优婆离好知毗尼。阿难好多闻等。当广说之。性名积习。相从性生。欲随性作行。或时从欲为性。习欲成性。性名染心。染心为事欲名随缘起。是事释论中具明。种种方便道者。龙树云。般若与方便本体是一。而所用有异。譬如金师以巧方便故。以金作种种异物。虽皆是金。而各异名。今毗卢遮那亦复如是。能以遍一切处真金智体。造种种乘。复次此中问意。即是发起大悲胎藏漫荼罗也。于萨婆若平等心地。画作诸佛菩萨。乃至二乘八部等。四种法界圆坛。此一一本尊身语心印。皆是一种差别乘也。且如有人志求五通智道。即从大悲胎藏。现韦陀梵志形。为说瞿昙仙等真言行法。行者精勤不久。成此仙身。更转方便。即成毗卢遮那身也。如是或现佛身说种种乘。乃至现非人身说种种乘。随类形声。悉是真言密印。或久或近。无非毒鼓因缘。故经云。皆同一味所谓如来解脱味也。所以然者。一切众生色心实相。从本际已来。常是毗卢遮那平等智身。非是得菩提时。强空诸法便成法界也。佛从平等心地。开发无尽庄严藏大漫荼罗已。还用开发众生平等心地。无尽庄严藏大漫荼罗。妙感妙应。皆不出阿字门。当知感应因缘所生方便。亦复不出阿字门。譬如大海中。波涛相激迭为能所。然亦皆同一味。所谓碱味也。复次执金刚承佛神力。为欲发起大悲胎藏秘密方便故。复说五种譬喻。所谓虚空地水火风也。初句云譬如虚空界离一切分别。无分别无无分别。如是一切智智。离一切分别。无分别无无分别者。如此即是毗婆沙义。虚空无过无德。今如来智身。离一切过万德成就。云何得相喻耶。但取其少分相似。以况大空耳。此中相况有三义。一者虚空毕竟净故。二者无边际故。三者无分别故。一切智心性亦如是。故以世间易解空。譬难解空也。初云离一切分别。梵云劫跛。次云无分别者。梵云劫跛夜帝。所以重言。是分别之上更生分别义。例如寻伺。略观时名寻。谛察名伺。又如眼识生时有粗分别。次意识生是细分别。旧译或云。以劫跛为妄执。喻意云。犹如虚空以无妄执分别故。无分别亦无无分别也。又如虚空离种种显形色相。无所造作。而能含容万像。一切草木因之生长。有情事业依之得成。佛智虚空亦复如是。虽离一切相常无分别起作。而无量度门种种妙业。皆得成辨。故以为喻也。第二句云譬如大地一切众生依。如是一切智智。天人阿修罗依者。如世间百谷众药卉木丛林。随其性分无量差别。皆从大地而生根牙。乃至茎叶花果次第成就。为一切众生作依止处。而养育之。亦不作是念。我今荷负一切世间。不念恩德无有劳倦。增之不喜减之不忧。深广难测不可倾动。一切智地亦复如是。大悲漫荼罗一切种子之所出生。即此诸乘无量事业所依止处。于生死涅槃其心平等。世间八风不能动摇。以如是等少分相似故。以为喻也。第三句云譬如火界烧一切薪无有厌足。如是一切智智。烧一切无智薪无厌足者。譬如火种。假使积薪充满世界。皆如须弥山王。次第焚之无有怯弱。不作是念。我当烧尔所薪。不烧尔所薪。炽然不息胜进无厌。要所焚尽已。然后随灭。如来智火亦复如是。烧一切戏论烦恼薪尽。乃至缘待皆尽。即此慧光亦无所依。复次如世间之火。贵贱所同用。能于暗夜而作照明。迷惑颠坠者咸得正路。又悉能成就一切诸物。如是一切智火。圣者异生平等有之。于无始大夜之中。令诸行人见如实道。次第成就一切佛法。故以为喻也。第四句云譬如风界除一切尘。如是一切智智。除去一切诸烦恼尘者。如大风起时。烟云尘雾一切消除。大虚澄廓三辰炳现。蔚蒸热恼众生皆得清凉。能使卉木丛林开荣增长。亦能摧坏一切物类。又如风性遍无所依。自在旋转无能挂碍。如来慧风亦复如是。涤除一切障盖烦恼游尘。令证涅槃清凉法性。又复能令一切世出世间善法增长。摧坏无明大树。拔其根本。而此无障碍力。都无所依。故以为喻也。第五句云譬如水界。一切众生依之欢乐。如是一切智智。为诸天世人利乐者。如水大从高赴下多所饶益。能润草木而生华果。又复本性清洁无垢无浊。悉能满足饥渴众生。洗诸滓秽蠲除热恼。澄深难入不可测量。于坑塪之处性皆平等。如来智水亦复如是。从真法界流趣世间。润诸等持生助道法。成大果实利益群生。体无烦恼故清洁。能离诸惑故无垢。一相非异故无浊。诸有得之思愿尽息。获清凉定洗除尘劳。湛寂难思。证平等性。故以为喻也。复次金刚手说此五喻。即是发起下文五字义也。◇阿字门为地。◇嚩字门为水。◇啰字门为火。◇诃字门为风。◇佉字门为空。又如世间种子。地水火风为缘。虚空不碍。然后得生。随阙一缘终不增长。一切智性如来种子。亦复如是。即用一切智门五义。自为众缘。能至菩提常住妙果。所谓不可思议不生不灭之因缘也。金刚手观知如来独一法界加持之相。心所惟忖。必知将说如是法门故。先喻其功德。发起大会生解之机。然后问佛。如是智慧。以何为因。云何为根。云何为究竟耶。从此已后。如来智印即定其心。广分别说。例如弥勒菩萨。睹佛神通之瑞。即时愤愤悱悱心有所存。为说是道场所得法。为授菩提记。文殊发挥名体。指云妙法莲华。然后如来印以实相。乘机演说。令动执之徒得离疑网。譬如春阳之始萌种甲坼。雷风鼓动时雨润洒。得离莩壳苗能出生。若无机之人。虽则遇际会。不能发起深益也。毗卢遮那佛。即告持金刚秘密主言。善哉善哉执金刚。善哉金刚手。汝问吾如是义。汝当谛听极善作意。吾今说之。乃至诸法无相。谓虚空相者。以执金刚手秘密主。预测如来加持深意。又能发起时众。作生解因缘。仰测圣心。不失机会。故重言善哉善哉。我观一切天人沙门婆罗门。乃至浅行诸菩萨。无能于世尊前。发如是问者。所以者何。以此三句义中。悉摄一切佛法。秘密神力甚深之事故。复叹言善哉金刚手。汝能问吾如是义也。以如来善哉言音所加持故。尔时金刚手。无量功德倍增。复明于所受法终无漏失。次即诫言汝当谛听极善作意吾今说之。亦为未来弟子。明此嘱耳。深心受法之仪式也。故释论云。若人心善直信。是人可听法。若无是相。则不能解。如说。偈云。听者端身如渴饮。一心入于语义中。踊跃闻法心悲喜。如是之人应为说。及无尽意经。用心听法有二十三句功德。广说之</p>
<p>经云。佛告金刚手。菩提心为因。悲为根。方便为究竟者。犹如世间种子。籍四大众缘。故得生根如是次第。乃至果实成熟名为究竟。然以中智观之。毕竟不生不灭。是故因果义成。若法不然。有生灭断常之相。则堕於戏论。皆悉可破。因果义不成也。今行者观心实相。亦复如是。出过一切戏论如净虚空。于内证所行得深信力。萨婆若心坚固不动。离业受生成就真性生。万行功德从此增长。故曰菩提心为因也。此菩提心。为后二句因。若望生死中所殖善根。则名为果。以睹佛法前相故。譬如有人闻善知识言。汝今宅中自有无尽宝藏。应自勤修方便而开发之。可使周给一国常无匮乏。彼人闻已即生谛信。如说而行。乃至施功不已渐见前相。尔时于宝藏功德。离疑惑心。堪能发起殊胜加行。故菩提心。即是白净信心义也。释论亦云。佛法大海信为能入。如梵天王请转法轮时。佛说偈言。我今开甘露味门。若有生信者得欢喜此偈中。不言施戒多闻忍进禅慧人能得欢喜。独说信人。佛意如是。我第一甚深法微妙。无量无数不可思议。不动不倚不着无所得法。非一切智人则不能解。故以信力为初。非由慧等而能初入佛法。为令如是净信心坚牢增长经中次说大悲为根。根是能执持义。犹如树根执持茎叶花果。使不倾拔也。梵音谓悲为迦卢拏。迦是苦义。卢拏是剪除义。慈如广植嘉苗。悲如芸除草秽。故此中云悲。即兼明大慈也。且如行者修供养时。若奉一花或涂香等。即以遍一切处净菩提心。兴供养云普作佛事。发起悲愿回向群生。拔一切苦施无量乐。由自善根。及与如来加持法界力故。所为妙业皆得成就。即是普于一切智地。乃至无余有情界。皆悉生根也。随行者以无住心所修万行。即由大悲地界所执持故。大悲火界所温育故。大悲水界所滋润故。大悲风界所开发生故。大悲虚空不障碍故。尔时无量度门任运开发。由如牙根枝叶次第庄严。即是于一切心法。具足因缘之义也。方便为究竟者。谓万行圆极无可复增。应物之权究尽能事。即醍醐妙果三密之源也。又净菩提心者。犹如真金。本性明洁离诸过患。大悲如习学工巧。以诸药物种种练冶。乃至镜彻柔软屈申自在。方便如巧艺成就。有所造作随意皆成。规制中权出过众伎故。其得意之妙难以授人也。如摩诃般若所明。六度十八空三昧道品总持门等。皆入大悲句中。即彼万行所成一切智智之果。说名方便。由内具方便故。方便之业即是利他。是以梵音邬波娜。亦名发起。如从种子生果果还成种。故以为名也</p>
<p>经云。秘密主云何菩提。谓如实知自心。即是开示如来功德宝所也。如人虽闻宝藏发意勤求。若不知其所在无由进趣。故复指言如上所明。第一甚深微妙之法。乃至非一切智人则不能解者。此法从何处得耶。即是行者自心耳。若能如实观察了了证知。是名成菩提。其实不由他悟。不从他得。问曰。若即心是道者。何故众生轮回生死。不得成佛。答曰以不如实知故。所谓愚童凡夫。若闻是法少有能信。识性二乘。虽自观察未如实知。若如实自知。即是初发心时便成正觉。譬如长者家穷子。若自识父时。岂复是客作贱人耶。尔时行者。正知心实相故。见一切法悉皆甚深微妙。无量无数不可思议。不动不倚不着都无所得。毕竟如菩提相。故经复云秘密主是阿耨多罗三藐三菩提。乃至彼法小分无有可得。无上正遍知义。前已说之。此中言小分者。梵云阿耨。即是七微合成。于从缘生色最为微小。故以为喻。言彼法者。离此无相菩提心。外更无一法也。经中次说因缘云。何以故。虚空相是菩提无知解者亦无开晓。何以故。菩提无相故者。譬如虚空遍一切处毕竟净故。离一切相无动无分别。不可变易不可破坏。以如是等小分相似故。以喻无相菩提心。然是中。复有无量无边秘密甚深之事。实非世间虚空所能遍喻。冀诸学者。得意忘筌耳。又如虚空远离戏论分别。故无知解相无开晓相。诸佛自证三菩提。当知亦尔。唯是心自证心心自觉心。是中无知解法无知解者。非始开晓亦无开晓之者。若分别少分能所犹如微尘。即取法非法相。不离我人众生寿命。岂得名为金刚慧耶。复次经中自转释。言何以故菩提无相故。如释论云。佛智慧清净故。出诸观上。不观诸法常相无常相。有边相无边相有去相无去相。有相无相。有漏相无漏相。有为相无为相。生灭相不生灭相。空相不空相。常清净无量如虚空。是故佛智无碍。若观生灭者。不得观不生灭。观不生灭者。不得观生灭。若生灭实。不生灭不实。若不生灭实。生灭不实。如是等诸观皆尔。以如是净菩提心。出过诸观离众相故。于一切法得无挂碍。譬如虚空之相亦无相故。万像皆悉依空。空无所依。如是万法皆依净心。净心适无所依。即此诸法。亦复如菩提相。所谓净虚空相。故经复云。秘密主诸法无相谓虚空相也。尔时金刚手复白佛言。世尊谁寻求一切智。谁为菩提成正觉者。谁发起彼一切智智。佛言。秘密主自心寻求菩提及一切智。何以故。本性清净故。乃至无量功德皆悉成就。时执金刚闻佛所说义。萨婆若慧唯是自心。乃至无有少法出此心者。为未来众生断疑惑故。而问佛言。菩提心名为一向志求一切智智。若一切智智。即是菩提心者。此中谁为能求谁为所求。谁为可觉谁为觉者。又复离心之外都无一法。谁能发起此心。令至妙果者。若法无有因缘。而得成者。一切众生。亦应不假方便自然成佛。故佛答言秘密主自心寻求菩提及一切智。何以故。本性清净故。虽众生自心实相。即是菩提。有佛无佛常自严净。然不如实自知。故即是无明。无明所颠倒取相故。生爱等诸烦恼。因烦恼故。起种种业入种种道。获种种身受种种苦乐。如蚕出丝无所因。自从已出而自缠裹。受烧煮苦。譬如人间净水。随天鬼之心。或以为宝或以为火。自心自见苦乐。由之当知离心之外。无有法也。若瑜伽行人。正观三法实相。即是见心实相。心实相者。即是无相菩提。亦名一切智智。虽复离诸因缘。亦非无因而得成就也。复次世尊欲令众生如实知自心故。更以方便分别演说。所以然者。若但言自心不生不灭。以无所因故义则难解。故先示其着处。经言心不在内不在外。及两中间心不可得。如摩诃般若。以无量门入诸法实相。今欲举其宗要。但观内外十二处。即摄一切法也。行者心无始来。多于内法取着心相故。先于内六处。以即离相等方便。一一谛观心不可得无生无相无有处所。而作是念。此心或在外耶。复于外六处如实观之。心亦无生相无有处所。犹恐错误更合观之。于两中间亦不可得。即悟此心实性。本自无生无灭。毕竟常净戏论云披。譬如珠力故水清。水清故珠现。定不从余处来也</p>
<p>经云。秘密主。如来应正等觉。非青非黄。非赤非白。非红紫非水精色。非长非短非圆非方。非明非暗。非男非女非不男女者。前约一切法明心实相已。今复约真我明心实相。此宗辨义。即以心为如来应正等觉。所谓内心之大我也。如有一类外道。不了自心故而作是言。我观真我其色正青。余人所不能见。或言正黄正赤。或言鲜白。或言如燕脂色。今义云红紫也。或言我见真我。其相极长极短。乃至如男子相等。唯此是实余皆妄语。然此等众相。悉从缘生无有自性。云何得名真实我耶。对如是种种执故。佛说如来应正等觉非青色等。所以者何。是青相毕竟不生故。则为非青。青实相不坏故。而亦非非青。当知如来应正等觉。无一定相可说。亦不离如是诸相也。如有外道阿阇梨。于黑月夜引诸弟子至大象前而告之言。我于今者示汝真我。时彼众人。或以目睹或以身触。其视形者则言。我今已识。真我其色甚白杭然高大。其触牙者则言。真我如戈。触耳者则言如箕。触足者则言如柱。触尾者则言如索。各随所遇情计不同。虽复更相是非。终不能识其真体。若瑜伽行者。开发心明道时。照见心王如来。如大明中目睹众色。则不生如是诤论也。次云秘密主。心非欲界同性。非色界同性。非无色界同性。非天龙夜叉。乃至人非人趣同性者。亦是对诸妄执。显示自心无变易。故说言此心不与三界同性也。有诸外道计。我性即同欲界。或同色无色界。乃至谓非想处即是涅槃。或言梵王毗纽天等生一切法。然此三界。皆悉从众缘生。求其自性。都不可得。况令心性同于彼性耶。次广分别无量诸众生趣。一一言之。皆不与彼同性。譬如虚空中雨八功德水。一味淳净。随所受之器种种差别故。或辛或酸。或温或浊。然八功德性不与彼同。温解浊息时。清凉如故未曾变异。又如真陀摩尼自无定相。遇物即同其色。然其宝性不与彼同。若与彼同性者。是色随缘生灭时。宝性亦应生灭也。复次世尊将欲开示大悲胎藏生漫荼罗故。先正开示心实相门。何以故。如行者本尊三昧中。说有显形男女等相。及普门示现六趣之身。恐诸行人。不了心因缘生故。于宝王真性而生戏论。故佛说言如来非青非黄。乃至此心不与三界六趣同性。若能如是观察。则不障菩提心也。又经云秘密主。心不住眼界。不住耳鼻舌身意界。非见非显现者。前说不在三处。已摄一切法。为未悟者。复一一历法分别。若心不与诸趣同性。为住眼界等耶。乃至住意界耶。若心住眼界者。眼从众缘生故。性相自空无有住处。况复心之实相住在眼中。如眼界者。乃至阴入诸法皆应广说。复次前已破种种外道。今说不住诸法。为破边见声闻故。如犊子阿毗昙中说。譬如四大和合有眼法。如是五象和合有人法。是人法在不可说藏中。说一切有道人言。神人一切法门中。求不可得。如兔角龟毛常无。而阴界入实有自性。以如是戏论法故。不识其心。若能观心不住诸法。则心无行处。戏论皆尽也。非见非显现者。如有人言。一切众生本有佛知见性。但无明翳膜除时。自能见理。或有人言。如是常理非可造作。但除缠盖云雾除时。日轮自现。皆以世谛言之耳。若净菩提心。是可见可现之法。即为有相。凡有相者。皆是虚妄。云何能见无上菩提。又经中自说因缘。何以故。虚空相心离诸妄执亦无分别。犹如虚空毕竟净法。一切色像无能染污之者。心性亦尔。一切分别无能染污之者。若无分别。即是离一切相也</p>
<p>经云。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本。方便波罗密满足者。如上种种入清净门。皆为发明自心求菩提义。今复结言虚空无垢即是心。心即是菩提。相本同一相。而有三名耳。即此一法界心。虽因缘毕竟不生。而不坏因缘实相。以不生故。则无能所之异。以不坏故。亦得悲为根本。方便波罗密满足。即是究竟不思议中道义也</p>
<p>经云。秘密主。我说诸法如是。令彼诸菩萨众。菩提心清净知识其心者。佛已开示净菩提。略明三句大宗竟。即统论一部始终。无量方便。皆为令诸菩萨。菩提心清净知识其心。如此经者。当知一切修多罗意。皆同在此。如释迦如来所说法者。当知十方三世一切如来。种种因缘随宜演说法。无非为此三句法门。究竟同归本无异辙。故云我说诸法如是。乃至知识其心也</p>
<p>经云。秘密主。云何知自心。谓若分段或显色。或形色或境界。若色若受想行识。若我若我所。若能执若所执。若清净若界若处。乃至一切分段中。求不可得者。世尊前已广说净菩提心如实相。以众生未能得意悬悟。复作方便。说此顿觉成佛入心实相门。亦为决了十方三世一切佛法故。如一切经中。或说诸蕴和合中我不可得。或说诸法从缘生都无自性。皆是渐次开实相门。彼言诸法实相者。即是此经心之实相。心实相者。即是菩提。更无别理也。但为薄福众生。而不能自信作佛。自信作佛者甚为难得。故世尊且令净诸垢障。将护其心。要令时义契合。然后为说即心之印。今经则不如是。直约诸法令识其心。所以为秘要之藏也。初句云谓若分段者。是总举从缘生法。以法待因缘成。必有差别相故。行者当知如是观察。今此分段中何者是心。乃至分析推求都不可得。即知此心。出过众相离诸因缘。以知心性常如是故。尔时一切诸法。自然不异于心也。显色谓青黄等。形色谓方圆等。境界谓六情所对。即六尘也。为令人易解故。复历法观察。今此显形众色中。何者是心。色本非情无觉知相。况于是中有心可得。如显形者。当知一切色尘亦如是。如色尘者。乃至声香味触法亦如是。行者于外尘中心不可得。复观内身五蕴。亦如聚沫泡炎芭蕉幻化。自求性实尚无所有。况于其中而得有心。如是从粗至细去广就略。乃至现在一念识。亦无住时。又复从众缘生故。即空即假即中。远离一切戏论。至于本不生际。本不生际者。即是自性清净心。自性清净心。即是阿字门。以心入阿字门故。当知一切法。悉入阿字门也。已说观诸法实相。次明观于我相。故云若我若我所。若能执若所执。若清净。如上于诸阴中。种种方便观心。而不可得。何况我人寿者等法。从本以来但有假名。而于其中有心可得。清净者即外道所计。最极清净处。以为涅槃也。如长爪梵志。不受一切法而受是见。今亦如是。取着观空智慧。而生是清净想。即于如是想中。正观自心无有生处。得入真净菩提心也。以上广对五阴。次复说十八界十二处。乃至一切分段中求不可得。阴界入义。阿毗昙中广明。此三法已摄一切法。复云乃至一切分段中求不可得者。即是摩诃般若等中。历法广明者是也。如于阴界入分析求心。心不可得。当知六度万行。乃至一切总持三昧门中。种种求心亦不可得。以心不可得故。是心常乐我净非常乐我净等相。亦复如是不可得也。复次如声闻人。初观阴界入时。即阴求我离阴求我。皆不可得。相在亦不可得。尔时于八直道中。远尘离垢正法眼生。真言门菩萨亦如是。初观阴界入时。即阴求心离阴求心。皆不可得。相在亦不可得。故即时悬悟自心本不生际。于如来知见大菩提道中。远尘离垢得法眼净。若不作如是方便先从着处观之。而但言是心遍一切处毕竟无相。则一切众生无由悟入。当知此观。最为秘要法门也。如余远离方便诸菩萨。渐次修习戒定智慧。于无量劫。以种种门观人法二空。犹未能远离心之影像。今真言行者。于初发心时。直观自心实相。了知本不生故。即时人法戏论净若虚空。成自然觉不由他悟。当知此观。复名法明道顿悟法门也</p>
<p>经云。秘密主。此菩萨净菩提心门。名初法明道。菩萨住此修学。不久勤苦。便得除一切盖障三昧者。入佛智慧。有无量方便门。今此宗。直以净菩提心为门。若入此门。即是初入一切如来境界。譬如弥勒。开楼阁门内善财童子。是中具见无量不思议事。难以言宣。但入者自知耳。法明者。以觉心本不生际。其心净住生大慧光明。普照无量法性。见诸佛所行之道。故云法明道也。菩萨住此道时。从妄想因缘所有烦恼业苦。皆悉清净除灭。譬如有人。暗中为利宝所伤。谓为蛇毒。以作毒想故其心执着。便成毒气遍入支体。垂欲命终时。有良医诊之。晓其本末。即时引至伤处。以明灯照之。犹见所伤之宝。有血涂相。其人了知非毒。毒气亦除。分别玩好之具而生喜乐。行人亦复如是。因净菩提心照明诸法故。少用功力。便得除盖障三昧。见八万四千烦恼实相。成八万四千宝聚门。故经次云菩萨住此修学。不久勤苦。便得除一切盖障三昧。若得此者。则与诸佛菩萨同等住。是中障有五种。一者烦恼障。谓根本烦恼。乃至八万四千上中下品障。盖净心及由宿世偏习故。妨碍道机不入佛法。二者业障。谓过去及现在世造诸重罪。乃至谤方等经。是人虽有。得道因缘。以先业障未除故。种种留难不入佛法。三者生障。谓是人若得胜上无难生处。必当悟道。然乘先业更受无暇之身。以报生即为障不入佛法。四者法障。谓此人已得无障生处。又有悟道之机。以先世曾有障法等缘故。不逢善友不闻正法。五者所知障。谓此人乃至遇善知识得闻正法。然有种种因缘两不和合。妨修般若波罗密。如大品魔事中广明。亦是先世。或曾差化道机故喜生此障也。行者已得净除五障三昧。尔时于自心中。常见十方一切诸佛妙相湛然。如观明镜。乃至于诸威仪去来睡寤。皆不离如是佛会因缘。时诸圣者。常以胜妙方便启悟其心。梵音慰喻为决疑网。行者随闻随喜悟已。网障随除。不久成就一切佛法。故云若得此三昧者。即与诸佛菩萨同等住。当知行人。则是位同大觉也。以其自觉心故。便得佛名。然非究竟妙觉大牟尼位。犹如净月虽体无增减。然亦明渐渐增。乃至第十五日。方能动大海潮也。又行者犹与如来共同等住。即能以方便力起五神通。不动本心游诸佛刹。现种种身语意。兴种种供养云。以无尽大愿广修诸度。复由意根净故。次得解无量语言音声陀罗尼。如一世间中三十六俱胝趣。随彼上中下性种类。若干方俗言辞。各各差别。皆晓其旨趣。应以随类之音。如一世界者。一切世界亦如是也。梵本噜多是大声。罗尾多是小声。涅瞿衫者是长声。又兼多声。所以具足言之。欲显总持境界无所不了。对此方文字难以具翻也。以得陀罗尼。故能知一切众生心行。谓如是众生。嗔行偏多而贪性薄。或如是众生。贪行偏多而嗔性薄。乃至通塞之相无量差别如释论道种智中广明。是菩萨。非但意根得知。乃至视听臭触。亦皆互用无碍。又能观彼根缘为除盖障。以种种方便成熟众生。庄严佛土行如来事。当知真言门行者。乃至一生可得成辨也。复次如上所说诸功德。一切众生皆悉如其本性。等共有之。但以无明障盖不自了知。未能起发如是秘密神通之力。今此真言门修行诸菩萨。以见法明道故。即生获除一切盖障三昧。得此三昧故。即能与诸佛菩萨同住。发五神通。以五神通故。获一切众生语言陀罗尼。获此陀罗尼故。能知一切众生心行而作佛事。以能广作佛事。不断如来种故。则于一切时一切处。常为十方诸佛之所护持。犹如婴童始生。父母爱心偏重常不舍离。当知如是诸句。皆悉次第相释也。复次行者。以内具如上功德。外为诸佛护持。是故处于生死而无染着。犹如莲花出水。不为淤泥之所染污。常以四摄方便拔苦众生。乃至无量无边阿僧祗劫。常在无间狱中。身心精进炽然不息。无有退没不辞劳倦。何以故。净菩提心。其性法尔如金刚故。如是极坚固性。即是不从师得。住无为戒。无垢无浊不可破伤。戒者梵云尸罗。是清冷义也。譬如水性常冷。虽遇薪火因缘。则能灼烂诸物。然其自性终不可迁。若除薪息火。自然清冷如本。真言行者亦如是。获除盖障三昧时。心之本性即是尸罗。非造作法不由他得。故言住无为戒也。如声闻净戒。要由白四羯磨众缘具足。方始得生。又须方便守护。如防利刺。一期寿尽。戒亦随亡之。此戒则不如是。世世生处恒与俱生。不假受持常无失犯。又由住斯戒故。实智增明。逮见不思议中道甚深缘起。制止八颠远离二边。故经次云远离邪见通达正见。迦叶亦云自此以前。我等皆名邪见人也。是中慧不正故说名邪见。由凡夫二乘。不能决择正知自心实相。于谛实之理。乃至空谓不空不空谓空。不见古佛所行大菩提路。今此菩萨。以照见心明道故即时无碍智生。于一切法。皆悉现前通达无有错谬。犹如明目者。于日光中睹见种种诸色。虽无量天魔。皆悉化作佛身。各说相似波罗密。终不能动其少分疑网之心。故经次云。复次秘密主。住此除一切盖障菩萨。信解力。故不久勤修。满足一切佛法。以如是正见犹若金刚。即是最上坚信解力。依此进修如实巧度故。得诸佛力无所畏解脱三昧。及余无量佛法。皆悉成就也。龙树以为如冶人。以种种方便消融矿石。然后成金。若神通者。能使土木之类即成金体。故云不久勤修便得满足。一切佛法以是菩萨初发心时即名佛故。真实功德不可度量。假使如来。于无量无边阿僧祇劫。分别演说犹不能尽。故佛言。取要言之。是善男子善女人。无量功德皆成就也。尔时执金刚秘密主。复以偈问佛。乃至不知诸空。非彼能知涅槃。是故应了知空。离于断常者。如上佛说经之大旨。心实相门略已周备。时金刚手。为令未来众生。具足方便无复余疑故。以偈问佛。请世尊广演其义。是中略有九句。云何世尊说此心菩提生者。即是菩提心生也。如花严诸经。广叹发菩提心功德。今此中。直问心之密印。云何了知此心菩提种子发生。若已发生其性云何。第二句云。复以云何相知发菩提心者。相谓性成于内。必有相彰于外。如般若中广明阿毗拔致相貌。今此中亦问菩提心生时有何相貌也</p>
<p>经云。愿识心心胜自然智生说者。是如实叹佛功德。请敷演前二句义。初云识心。是心自觉之智。次又言心。即是心之实相。意明境智俱妙无二无别。故重言之。自然智。即是如来常智。唯是心自证心。不从他悟。言佛既于识心人中。最为第一。必能知此菩提发生及其微相。唯愿说之也。第三句云。大动勇几何次第心续生者。大勤勇。即是佛之异名也。叹德而复发问。有几心次第而得是心也。第四第五句云。心诸相与时愿佛广开演者。问此诸心差别之相。及相续胜进。凡经几时。而得究竟净菩提心也。第六句云。功德聚亦然者。言是心微妙功德。亦愿世尊广开演之。故云亦然也。第七句云。及彼行修行者。次问当以何行。云何修行。而能获得无上悉地。亦可分为二句也。第八第九句云。心心有殊异唯大牟尼说者。谓众生异熟识心。与瑜伽行者殊异之心。亦愿世尊分别广说。牟尼者是寂默义。言佛身语心。皆究竟寂灭过语言地。以对二乘小寂不可为譬故。云大牟尼也。阿阇梨言。如是九句。或可分为十句从此以后迄至经终。皆是如来酬九问之意。广分别说。然佛观当时众会。务令得意求宗。或后问先答文无定准。次或转生疑问以尽支流。如下文入大悲藏漫荼罗等。即是答修行句。百字果等。即是答殊异心及功德句。其余随有相应处。皆以类观之。义可知也。次如来答金刚手偈中。善哉佛真子广大心利益者。以从如来种性生。从佛身语心生故曰真子。如前大日世尊。现广大加持境界。今秘密主。亦欲普为如是无量应度众生。使速成大行裂大疑网。同获三平等句无尽庄严故。佛叹言善哉佛子。汝今能以广大心。为利益无量众生故发如是问也。次云胜上大乘句。心续生之相。诸佛大秘密。外道不能识者。略有七义故名大乘。一者以法大故。谓诸佛广大甚深秘密之藏。毗卢遮那遍一切处大人所乘。二者发心大故。谓一向志求平等大慧。起无尽悲愿。誓当普授法界众生。三者信解大故。谓初见心明道时。具足无量功德。能遍至恒沙佛刹。以大事因缘成就众生。四者以性大故。谓自性清净心金刚宝藏。无有缺减一切众生等共有之。五者依止大故。谓如是妙乘。即法界众生大依止处。犹如百川趣海。卉木依地而生。六者以时大故。谓寿量长远出过三时。师子奋迅秘密神通之用。未曾休息。七者以智大故。谓诸法无边故。等虚空心自然妙慧。亦复无边。穷实相原底。譬如函盖相称。以如是七因缘故。于诸大乘法门犹如醍醐淳味第一。故云最胜大乘也。乘名进趣。句名止息之处。故云大乘句也。心续生之相者。虽此心毕竟常净。犹如虚空离一切相。而亦从因缘起。有心相生。犹如大海波浪。非是常有亦非常无。若常有者。不应风颷止息则澄然而静。若常无者。不应风颷才起鼓怒相续。当知是心从缘起故。即是不生而生生而不生。无相之相相常无相。甚深微妙难可了知。诸佛秘密之印。不妄宣示。是故凡夫二乘两种外道。非但不识无生灭心。亦复不识生灭心。故云诸佛大秘密外道不能识。我今悉开示一心应谛听也。次偈云越百六十心生广大功德。其性常坚固知彼菩提生者。是略答初问。云何即知菩提心生。今佛告言越百六十相续心。即是净菩提心。如有人问云何知此乳中醍醐生。答言若乳酪生熟苏。粗浊变异之相。悉已融妙无复滓秽。当知即是醍醐生也。行者最初开发金刚宝藏时。见是心性如净虚空超诸数量。尔时离因业生。佛树牙生。此牙生时。已遍法界。何况枝叶花果。故云生广大功德。以过心行戏论故。不可破不可转。犹若阎浮檀金。无能说其过恶。故云其性常坚固。若知自心有如是印。当知是菩提生也。次有一偈半。略答菩提心相貌。以世间更无有法。可以表示净菩提心相者。唯除大虚空喻少分相似。故云无量如虚空。譬如虚空。不为烟云尘雾之所染污。其性常住离诸因缘。假使八方大风吹尽世界。亦不能令其动。自本初以来常自寂灭无相。非适今也。心相亦尔。从无始以来本自不生。以本不生故。无有一法能令染污动摇。常住不变永寂无相。故云不染污常住。诸法不能动。本来寂无相。尔时行人。为此寂光所照。无量知见自然开发。如莲花敷。故云无量智成就。此智成就。即是毗卢遮那心佛现前。故云正等觉显现。梵本云三藐三佛陀菩提现也。佛已略说如是心实相印。若行者与此相应。当知已具坚固信力。然此信力。本从真言门供养仪轨行法。如说修行得至净菩提心。故云供养行修行。从是初发心也。此中供养有二种。一者外供养。二者内供养。下文当应说耳。或有说言。但观心性无相无为。不应种种纷动行菩萨道。此说非也。如以四种不生观矿中金性。虽复在因在果。常自无减无增。若不以方便消融滓秽。则此不生之金无由可得。行人亦复如是。若不以三种秘密方便供养行门。消融百六十心矿石之垢。何以得此净菩提心。龙树阿阇梨中道正观。正以从缘起故。无生义成。而汝谓龟毛兔角为无生。是故堕在失处。又如世人睹真金百练不移。以为妙性穷极。若五通仙人。以诸药物种种练冶。能化土石之类尽为金宝。其有服食之者。住寿长远神变无方。当知真金性中。自有如是力用但世人无秘密方便故。不能得耳。净菩提心亦复如是。若以大悲万行。种种练冶。得成神变加持不思议业。故不应未得谓得。保初心为极果也</p>
<p>经云。秘密主无始生死愚童凡夫。执着我名我有。分别无量我分。秘密主。若彼不观我之自性。则我我所生者。以下答心相续义也。欲明净心最初生起之由故。先说愚童凡夫违理之心。无始生死者。智度云。世间若众生若法。皆无有始。经中佛言。无明覆爱所系。往来生死始不可得。乃至菩萨。观无始亦空。而不堕有始见中。愚童义如前说。凡夫者正译应云异生。谓由无明故。随业受报不得自在。堕于种种趣中。色心像类各各差别。故曰异生也。其所计我。但有语言而无实事。故云执着我名。言我有者。即是我所。如是我我所执。如十六知见等。随事差别无量不同。故名为分。次释虚妄分别所由。故云秘密主。若彼不观我之自性。则我我所生也。若彼观察诸蕴。皆悉从众缘生。是中何者是我。我住何所。为即蕴异蕴相在耶。若能如是谛求。当得正眼。然彼不自观察。但展转相承。自久远以来祖习此见。谓我在身中。能有所作及长养。成就诸根。唯此是究竟道。余皆妄语。以是故名为愚童也。经云复计有时者。谓计一切天地好丑。皆以时为因。如彼偈言。时来众生熟。时至则催捉。时能觉悟于人。是故时为因。更有人言。虽一切人物非时所作。然时是不变因。是实有法。细故不可见。以花实等果故。可知有时。何以故。见果知有因故。此时法不坏故常。亦以不观时自性故。而生如是妄计也</p>
<p>经云。地等变化者。谓地水火风虚空。各各有执为真实者。或言地为万物之因。以一切众生万物。依地得生故。以不观地之自性。但从众缘和合有故。而生是见。以为供养地者。当得解脱次有计。水能生万物。火风亦尔。或计万物从空而生。谓空是真解脱因。宜应供养承事。皆应广说</p>
<p>经云。瑜伽我者。谓学定者。计此内心相应之理。以为真我。常住不动真性湛然。唯此是究竟道离于因果。不观心自性故。如是见生以为真我。但住此理即名解脱也</p>
<p>经云。建立净不建立无净者。是中有二种计。前句谓有建立一切法者。依此修行谓之为净。次句谓此建立非究竟法。若无建立所谓无为。乃名真我。亦离前句所修之净。故云无净也。由不观我之自性。有如是见生。广说如上</p>
<p>经云。若自在天。若流出及时者。谓一类外道计。自在天是常。是自在者能生万物。如十二门中难云。若众生是自在子者。唯应以乐遮苦。不应与苦亦应但供养自在。则灭苦得乐。而实不尔。但自行苦乐因缘。而自受报。非自在天作。又若自在作众生者。谁复作此自在。若自在自作。则不然。如物不自作。若更有作者。则不名自在。如彼论广说也。计流出者。与建立大同。建立如从心出一切法。此中流出。如从手功出一切法。譬如陶师子埏填无间。生种种差别形相。次云时者。与前时外道宗计少异。皆自在天种类也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>