<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>首楞严义疏注经卷第五(之一)</p>
<p>　　　　长水沙门子璇集</p>
<p>二解结同体疑二。一阿难伸请二。一述已犹迷</p>
<p>阿难白佛言。世尊。如来虽说第二义门。今观世间解结之人。若不知其所结之元。我信是人终不能解　前疑因果同异。今疑根尘结解。故云第二义门。然根起之由前虽广示。而不的指何处为结。结解之义尚未辨明。欲期指陈皎然可识。故引前文佛所举喻。以况己迷也</p>
<p>世尊。我及会中有学声闻亦复如是。从无始际。与诸无明俱灭俱生。虽得如是多闻善根名为出家。犹隔日疟　诸无明者。谓全界无明也。总摄一切二障见思。故名为诸。始自迷真。随逐有情生灭不离。故上文云。和合妄生和合妄死。故云俱灭俱生也。初果有学虽未断思。已名破烦恼障得人空证。而全未破所知障。法执犹存。故云犹隔日疟　二请示结解</p>
<p>唯愿大慈。哀愍沦溺。今日身心云何是结。从何名解。亦令未来苦难众生得免轮回不落三有。作是语已。普及大众。五体投地。雨泪翘诚。伫佛如来无上开示　无始生死。不能超越。盖由结缚。今待解除无碍无系。不以恳至莫由开晓。故雨泪求示也　二如来广演五。一世尊摩顶</p>
<p>尔时世尊。怜愍阿难及诸会中诸有学者。亦为未来一切众生。为出世因。作将来眼。以阎浮檀紫金光手。摩阿难顶　顶是诸根之总。手为解结之要。摩而警动将有解期。拊而安慰令知深旨　二诸佛放光</p>
<p>即时十方普佛世界六种震动。微尘如来住世界者。各有宝光从其顶出。其光同时。于彼世界来只陀林灌如来顶。是诸大众得未曾有　无明住地为六情根。震动不安。因兹解结。诸佛流光灌一佛顶。以表一多无碍自他平等。下文诸佛标示。此佛释成。同说同证更无异路。问此经从前至此。四度放光。独有今文诸佛同放。仍又同说。斯何特异乎。答初为说教破邪。次为拣妄显理。次为定见生智。今为入观成行。前三依教发解。未能除障。今文观成破惑。正动无明入法界理。故诸佛放光。同示解结体无二源。故知。说教破邪。显真拣妄。立信成解。皆为今日成行取证。非聊尔事。故与前文异耳　三同说结根</p>
<p>于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。唯汝六根。更无他物。汝复欲知无上菩提令汝速证安乐解脱寂静妙常。亦汝六根。更非他物　觉明初起能所妄生。湛性既分六根成异。根尘偶对业性即生。轮转无穷。生死长缚。斯六根为生死结缚之源也。一念无念能所都亡。根尘识心应时消落。无真可得。无妄可除。觉性圆明法眼清净。斯六根为自在解脱安乐妙常之源也。其犹冰水由气之动移相虽变异湿性常一。结解同贯亦复尔也　四阿难再请</p>
<p>阿难虽闻如是法音。心犹未明。稽首白佛。云何令我生死轮回安乐妙常。同是六根。更非他物　染净根本唯此六根。更无别法。于此起见生死轮回。于此忘情涅槃常乐。法执未破。孰能洞明。故再咨询欲期开示　五佛为释通二。一长行二。一双标</p>
<p>佛告阿难。根尘同源。缚脱无二。识性虚妄犹如空华　根境识三无别体性。唯一真觉。故曰同源。执见不亡。妄生取着。强分染净横计身心。从始洎终念念生灭。故云为缚。了相无相。分别不生。能所寂然念想虚。尽一法无取。一真体现。心与虚空等无差别。故名为脱。识性虚妄犹如空华者。与上根尘绮互相影。上言根尘。影此识性。今言识性。影前根尘。故三同源。亦同虚妄。故前文云。见与见缘并所想相如虚空华。即此识性虚妄也。又云。此见及缘元是菩提妙净明体。即此根尘同源也　二双释二。一总显无性</p>
<p>阿难。由尘发知。因根有相。相见无性同于交芦　揽尘成根。对根有相。根境立矣。妄识生焉。妄识能变根境二法。故根境识互相假藉。一一体空。一一成立。故若交芦　二别明缚脱</p>
<p>是故汝今知见立知。即无明本。知见无见。斯即涅槃无漏真净。云何是中更容他物　由阿难再问云何令我生死轮回安乐妙常同是六根更非他物。故佛先示根境识三唯一虚妄同一性源。迷缚解脱诚非异辙。由此别示结答。令无所疑。因解成观。妙果可冀。言知是者。略举六根之二也。立知者。又略见字。影在次文。意谓。若于六根三事。不了性无立为实有起遍计执。惑业由生自取轮回抂入诸趣。斯则六根是无明生死结缚之本。苟或于此体真达妄执取不生。妄知见觉泯然虚寂。唯一圆成清净宝觉。斯则六根。是菩提涅槃元清净体。更欲何物说为异因。故般若云。若见诸相非相即见如来。上云。此见及缘元是菩提妙净明体。此则正破无明法执。成就圆通观门也　二偈颂二。初标举</p>
<p>尔时世尊。欲重宣此义。而说偈言　泛论偈颂。总有四种。一阿耨窣睹婆颂。不问长行并偈。但数字满三十二。即为一偈。二名伽陀。此云讽颂。或名直颂。谓以偈说法。非颂长行。三名祇夜。此云应颂。四名蕴陀南。此云集施颂。谓以少言。摄集多义。施他诵持故。为何意故经多立颂。略有八义。一少字摄多义故。二赞叹者多以偈颂故。三为钝根重说故。四为后来之徒故。五随意乐故。六易受持故。七增明前说故。八长行未说故。今此经内。于前四中二三所摄。八意之内正唯三七。兼二五八。然又长行偈颂相望有五对之例。谓有无。广略离合。先后。隐显。至文详而知之。此颂九行。应颂讽颂。间杂相糅。连环起复。展转相生。大意破无明法执。令观门明净修行证入一真法界也　二正颂六。初二颂标宗破执二。一比量正破</p>
<p>真性有为空。缘生故如幻。无为无起灭。不实如空华　此文正破无明法执。执为无为有实体者。皆迷真性。一真法界本非对待。故此双破。即是解结之所因也。此中四句。前二句破有为。后二句破无为。此二不立。方显法界一相义耳。言真性有为空者。真性之言正是标宗拣法。通下第二量转。谓一真中道第一义谛也。应立量云。真性有为元空不有。从缘生故。犹如幻事。真性无为本来不实。无起灭故。犹如空华。由此二量三支无阙标拣分明无诸过非。掌珍论中取为善立。第二量中。先因后宗。译人语便。亦无所失。此义所显。一真平等无诸对待。真妄染净生死涅槃凡夫诸佛。皆如空华乱起乱灭。故下文云。一切世界山河大地生死涅槃。皆即狂劳颠倒华相。故中论云。若法为待成。是法还成待。今则无因待。亦无所成法。斯显第一义中离一切相言语道断心行处灭。无明法执于斯尽矣　二显过况破</p>
<p>言妄显诸真。妄真同二妄。犹非真非真。云何见所见　初二句重显前过。有为无为是对待故。亦是破执真性是有还同虚妄。惑者议云。真性之中虽亡有为无为。而此真性应有所得。是佛所证离诸伪妄。故名曰真。是诸法性毕竟应有。故此破云。若言离妄所显有真性者。还同妄法俱为妄也。以是遍计所缘境故。离妄之真还因妄显。如前文云。菩提心生生灭心灭。此亦生灭。起信亦云。言真如者亦无有相。谓言说之极因言遣言。此真如体无有可遣。以一切法悉皆真故。亦无可立。以一切法皆同如故。当知一切法不可说不可念。故名真如。应知若有真性为所得者皆为妄矣。故云妄真同二妄也。犹非下二句况破执妄。初句蹑前所非。尚无真与不真。不真即妄也。次句正况。云何更存能见所见。根之与识俱名为见。所见即境也。斯则总破真妄二心。诸对待法皆无所有。方名显净法界一真平等。此上二颂。正是颂前根尘同源也。本源自性尚非真妄。岂得存乎根境识耶。故根境识同此一源　二两颂结解同体</p>
<p>中间无实性。是故若交芦　颂前根尘相发相见无性犹如交芦</p>
<p>结解同所因。圣凡无二路　颂前缚脱无二也。六道凡夫。业惑所系不得自在。故名为缚。三乘贤圣。断惑证理不随业系。故名为解。此则皆由六根迷悟所致。更非别岐。故无二路</p>
<p>汝观交中性。空有二俱非　交中无性。将何遣有而更存无。一性之中无对待故。肇公云。有既不有则无无矣。此则正显根尘中道。亦是上根尘同源之义</p>
<p>迷晦即无明。发明便解脱　颂前知见立知等文也。迷根执境。不了性空妄取为有。即无明矣。了性无性真妄一如。根境识三不能为缚。故名解脱。斯则涅槃无漏真净　三一颂生起下文</p>
<p>解结因次第。六解一亦亡　生起六解一亡疑也。因次第者。下文云。此根初解先得人空。空性圆明成法解脱。解脱法已俱空不生。是名菩萨从三摩地得无生忍。一亦亡者。下文云。今日如来若总解除。结若不生则无彼此。尚不名一。六云何成</p>
<p>根选择圆通。入流成正觉　生起下文圆通修证也。即取观音从耳根门入三摩地。文殊所选。堪与阿难及此界人入流正觉　四一颂无明习气</p>
<p>陀那微细识。习气成暴流　阿陀那云执持。即第八识。能执持种子起现行故。第八多名。此名最通。三位之中相续执持位也。无明熏习种子不断。如暴流水流注不息。微细境界唯佛能知。故起信云。无明熏习所起识者。非凡夫能知。亦非二乘智慧所觉。谓依菩萨从初正信。发心观察。若证法身。得少分知。乃至菩萨究竟地不能尽知。唯佛穷了</p>
<p>真非真恐迷。我常不开演　谓此识体。单真不立。独妄不成。真妄和合方有所为。起信云。谓不生灭与生灭和合非一非异。名为阿梨耶识。若说即真。妄习如何得尽。凡夫外道起于常见执为真我。若说为妄。恐拨为断灭。以真相不灭故。是故于小乘藏及大乘权教不说第八。深密经云。阿陀那识甚微细。一切种子成暴流。我于凡愚不开演。恐彼分别执为我。意显前文根境识三六种结缚皆是此识熏习变生。执真执妄见有见空唯此识影。乃至十地菩萨所见佛身业识上见。若佛如来。已离业识。无自他相见。如起信说。此则正显已离俱生无明耳　五一颂一句遣幻非幻</p>
<p>自心取自心。非幻成幻法　一切诸法唯识所变。故皆自心。前六不了。见从外来。取而分别。故起信云。三界虚伪唯心所作。离心即无六尘境界。以一切法皆从心起妄念而生。一切分别即分别自心。故云自心取自心也。若以妙性圆明离诸名相。本来无有世界众生。故云非幻。而由见妄忽生觉明相现。四大分湛。根尘宛成。故云成幻法。而言幻者。以一一法皆无性故</p>
<p>不取无非幻。非幻尚不生。幻法云何立　分别不生前后际断。真尚不辨。妄何所立。是故性真常中求于去来迷悟死生了无所得。斯则一相平等。迷悟都亡。生死涅槃犹如昨梦。故肇公云。夫不存无以观法者。可谓见法实相矣　六一颂三句赞法令忻</p>
<p>是名妙莲华　此平等性观。能破无明开佛知见。此知见性。处妄常真在染不污。今得显发如开敷出水。故以为喻</p>
<p>金刚王宝觉　无明坚牢最为难坏。一念能破。金刚定力。此定尊上更无能过。于法自在。是可宝重。如摩尼珠随意生育。无上觉果。名王宝觉</p>
<p>如幻三摩提　此观现前。了一切法皆如幻化。犹如明镜现诸色像。一一色像体不可得。同一镜明不即不离。三摩提云正受。不受诸受也</p>
<p>弹指超无学　此显速疾能至大觉。故一念不生即名为佛。超过地位劫数之说。如前文云歇即菩提。圆觉亦云。离幻即觉亦无渐次。皆斯义也。然至觉时。亦无自果可为所得。故云超无学耳。亦是约迟速校量。故说为超。非是都越地位直至无上觉耳</p>
<p>此阿毗达磨。十方薄伽梵。一路涅槃门　阿毗达磨云无比法。即指此三昧也。亦云对法。即以大乘平等大慧。对向一真法界。体用显现。理智一如。故名对法。薄伽梵具足六义。谓自在。炽盛。端严。名称。吉祥。尊贵。十方诸佛取证菩提涅槃妙果。唯此一路。能通至彼。故名为门。由前请云要因门入。故此开示金刚三昧。为能入门也　三六解一亡疑二。一伸疑请决二。一叙庆所闻</p>
<p>于是。阿难及诸大众。闻佛如来无上慈诲祇夜伽陀杂糅精莹妙理清彻。心目开明。叹未曾有　能诠之文。讽应交间辞句妙净。所诠之理。清明洞彻皎然可见。故使心开如目之鉴　二正陈疑意</p>
<p>阿难合掌顶礼白佛。我今闻佛无遮大悲性净妙常真实法句。心犹未达六解一亡舒结伦次。唯垂大慈。再愍斯会及与将来。施以法音。洗涤洗垢　由前偈云解结因次第六解一亦亡。阿难疑意。前文既云。根尘同源。缚脱无二。迷晦即无明。发明便解脱。斯则结无前后。解亦不伦。六根若亡一觉应显。云何复云解结因次六解一亡。故云心犹未明唯垂洗涤等　二举事广明三。一且明结之因起二。一举事二。一问答结名二。一绾巾问结二。一结巾初问</p>
<p>即时如来。于师子座。整涅槃僧。敛僧伽梨。揽七宝几。引手于几。取劫波罗天所奉华巾。于大众前绾成一结。示阿难言。此名何等。阿难大众俱白佛言。此名为结　涅槃僧僧里衣也。僧伽梨大衣也。劫波云时分。巾是彼天所奉献故。未详缘起　二再结再问</p>
<p>于是如来。绾叠华巾又成一结。重问阿难。此名何等。阿难大众又白佛言。此亦名结。如是伦次绾叠华巾总成六结。一一结成。皆取手中所成之结持问阿难。此名何等。阿难大众亦复如是次第詶佛。此名为结　如文　二约体问名</p>
<p>佛告阿难。我初绾巾。汝名为结。此叠华巾先实一条。第二第三云何汝曹复名为结。阿难白佛言。世尊。此宝叠华缉绩成巾。虽本一体。如我思惟。如来一绾得一结名。若百绾成终名百结。何况此巾秖有六结。终不至七。亦不停五。云何如来秖许初时。第二第三不名为结　巾喻真性。结喻六根。逐绾而问。相由妄别。令知根本是一妄结生六。无同异中炽然成异。故一一绾皆名为结　二征释同异二。一问答</p>
<p>佛告阿难。此宝花巾。汝知此巾元止一条我六绾时名有六结。汝审观察。巾体是同。因结有异。于意云何。初绾结成名为第一。如是乃至第六结生。吾今欲将第六结名成第一不。不也世尊。六结若存。斯第六名终非第一。纵我历生尽其明辨。如何令是六结乱名　体虽元一。妄结成六。既已成根。六种名相随心计执不可移易。故云不可乱名　二印成</p>
<p>佛言。如是。六结不同。循顾本因一巾所造。令其杂乱终不得成　如文　二合显</p>
<p>则汝六根亦复如是。毕竟同中生毕竟异　迷心执境。无异成异。故下文云。元依一精明分成六和合。即斯义也　二正示六解一亡二。一就事问答</p>
<p>佛告阿难。汝必嫌此六结不成。愿乐一成。复云何得。阿难言。此结若存。是非锋起。于中自生此结非彼彼结非此。如来今日若总解除。结若不生则无彼此。尚不名一。六云何成　此中译家缉缀不足。应云欲得不成愿乐一成复云何得。佛意云。汝意嫌此六根妄隔。乐成一体。有何方便而得成一。答意。若解此六亦不成一。以一对六而立。六若不生则无所对。故无一义　二贴喻释成</p>
<p>佛言。六解一亡亦复如是。由汝无始心性狂乱。知见妄发。发妄不息劳见发尘。如劳目晴。则有狂华。于湛精明。无因乱起一切世间山河大地。生死涅槃皆即狂劳颠倒华相　心性发狂。见闻妄隔。根境识三一时俱现。生死为六。涅槃名一。由对待成。本无所有。故如狂劳虚妄华相。三种世间故名一切佛界生界一切境界俱不离此。以是分别妄念起故。离心即无六尘境故</p>
<p>三却辨解结次第二。一示解因三。一拣非显是二。一二边俱非</p>
<p>阿难言。此劳同结。云何解除。如来以手将所结巾偏掣其左。问阿难言。如是解不。不也世尊。旋复以手偏牵右边。又问阿难。如是解不。不也世尊　若执此根有实体者。即堕常见。若谓都无。成恶取空。诸佛不化。宁起有见如须弥山。不起空见如芥子许。以堕断故。既左偏有相。右堕空门。空有二边俱不见性。无明根结如何解除。故前偈云。汝观交中性。空有二俱。非故此二。边不能令脱　二中心方是</p>
<p>佛告阿难。吾今以手。左右各牵。竟不能解。汝设方便。云何解成。阿难白佛言。世尊。当于结心解即分散。佛告阿难。如是如是。若欲除结。当于结心　意明。空有二边既不能解。当须中道正观照无始结根非有非无不异而异见全无明之法性。断全法性之无明。不断而断。非证而证。方得解成　二示正因缘二。一显今说意</p>
<p>阿难。我说佛法从因缘生。非取世间和合粗相。如来发明世出世法。知其本因随所缘出　中道正观如幻三昧。能解无始无明根结。能于弹指超证无学。能起无方不思议用。此名佛法从因缘生。岂同世间所说粗相。以佛无明永尽得一切种智。故能知此结解因由非余境界　二别示所知</p>
<p>如是乃至恒沙界外一滴之雨。亦知头数。现前种种松直棘曲鹄白乌玄。皆了元由　一切世间色心染净诸有境界。皆依无明。而得住持。今无明已变成明。明即一切种智。佛既证得一切境界。有何难了。是故即能皆了元由　三总彰解益</p>
<p>是故阿难。随汝心中选择六根。根结若除尘相自灭。诸妄销亡。不真何待　上文云。若能于此悟圆通根。逆彼无始织妄业流。得循圆通。与不圆根日劫相倍。但汝下劣。未能于中圆自在慧。故我宣扬。令汝但于一门深入。入一无妄。彼六知根一时清净。故云选择。下文云。见闻如幻翳。三界若空华。闻复翳根除。尘消觉圆净。是故诸妄消亡不真何待　二明次第二。一就事问答</p>
<p>阿难。吾今问汝。此劫波罗巾六结现前。同时解萦。得同除不。不也世尊。是结本以次第绾生。今日当须次第而解。六结同体。结不同时。则结解时云何同除　此显六根不能顿解。但应从一根门。即得六根解脱。非谓六根相望成次第耳。但观合显。义自昭然　二约法合显</p>
<p>佛言。六根解除亦复如是。此根初解。先得人空。空性圆明成法解脱。解脱法已俱空不生。是名菩萨从三摩地得无生忍　此正明次第也。如下文云。初于闻中入流亡所。所入既寂。动静二相了然不生。如是渐增。闻所闻尽。斯则此根初解先得人空也。尽闻不住。觉所觉空。即成法解脱也。空觉极圆。空所空灭。即俱空不生也。生灭既灭。寂灭现前。即得无生忍也。维摩云。又此病起皆由着我。是故于我不应生着。既知病本即除我想。当起法想。应作是念。但以众法合成此身。起唯法起。灭唯法灭。当作是念。此法想者即是颠倒我应离之。云何为离。谓不念内外诸法。行于平等。谓我等涅槃等。所以者何。我及涅槃是二皆空。乃至得是平等唯有空病。空病亦空。此则维摩正就于身。作三空观门。故次第观而次第离。今经但于一根深入。自然粗执先断次第以证。观行虽别。所得攸同。即正约圆顿观法。但从一根而入。非约六根顿解。故云次第。不同渐次法门约钝根说。诸解云云。不能具叙　三广引修证四。一阿难请问圆根四。一述解申疑</p>
<p>阿难及诸大众。蒙佛开示。慧觉圆通。得无疑惑。一时合掌。顶礼双足。而白佛言。我等今日身心皎然快得无碍。虽复悟知一六亡义。然犹未达圆通本根　慧觉圆通由蒙开示。本根入路未得通明。故今申敬欲期达解　二叙迷遇佛</p>
<p>世尊。我辈飘零。积劫孤露。何心何虑预佛天伦。如失乳儿忽遇慈母　背觉合尘名为孤露。萍游六道故曰飘零。忽然邂逅厕为堂弟。名预天伦。由斯遭遇。如子得母。法身可久矣　三结愿彰益</p>
<p>若复因此际会道成。所得密言还同本悟。则与未闻无有差别　际时会遇也。遭时遇佛。从兹得道。始觉合本若不曾迷故云本悟。悟觉也。既不曾迷。唯是一觉。夫何更有见闻之异。故云未闻无有差别。此略举六中之耳根也。阿难所请。意在此根。微露其机求佛显发。如来知微。敕众各说悟门。观音文殊承机述拣。感应相济。化道曲成。于今受赐。岂得忘本　四请示法门</p>
<p>唯垂大悲。惠我秘严。成就如来最后开示。作是语已。五体投地。退藏密机。冀佛冥授　秘密妙严即首楞严定。最后开示究竟说也。机微细念。静然不动故曰退藏。即欲以湛旋其虚妄灭生伏还元觉。故云冀佛冥授　二如来询诸圣众</p>
<p>尔时世尊。普告众中诸大菩萨及诸漏尽大阿罗汉。汝等菩萨及阿罗汉。生我法中得成无学。吾今问汝。最初发心悟十八界。谁为圆通从何方便入三摩地　从佛口生从法化生得佛法分。名生我法。向下虽有二十五门。诸圣入道总而摄之不离十八。故举以问令各。叙述　三诸圣各说证门五。一灭尘合觉证六。一憍陈如三。一遇佛获悟</p>
<p>憍陈那五比丘即从座起。顶礼佛足。而白佛言。我在鹿苑及于鸡园。观见如来最初成道。于佛音声悟明四谛　憍陈那姓也。此云火器。其先事火。从此命族。五比丘者。初佛弃国入山修道。净饭乃命家族三人。一阿湿婆。二跋提。三摩诃男拘利。舅氏二人。一憍陈那。二十力迦叶。敕令随卫。五人衔命。后各舍去。在鹿园中共修异道。佛得果已思度何人。此五于我先曾营卫。即往为彼三转法轮。问言解否。陈那先答已解已知。诸天在空亦言其解。故佛命彼名阿若多。阿若多者此云解也。或言已知。鸡园精舍名也　二正陈悟旨</p>
<p>佛问比丘。我初称解。如来印我名阿若多。妙音密圆。我于音声得阿罗汉　虽悟四谛。复了音声本常微密圆满未曾生灭唯一觉性。此则了音声性空唯如来藏。故云妙音密圆。此经所明圆通法门。唯取实证。则不可约随相而一解。下文如来敕文殊言。二十五无学。皆言修习真实圆通。彼等修行。实无优劣。前后差别。故知此文正是入音声慧法门。了声实相也　三结酬所问</p>
<p>佛问圆通。如我所证。音声为上　如文　二优波尼沙陀三。一值佛显悟</p>
<p>优波尼沙陀即从座起。顶礼佛足。而白佛言。我亦观佛最初成道。观不净相。生大厌离。悟诸色性　亦云优波尼杀昙。此言近少。或云尘性。谓微尘是色之近少分也。因观不净白骨微尘。故以为名。由多贪欲。故作此观以为对治。复了色尘本如来藏。故云悟诸色性正二陈悟旨二。一观成得道</p>
<p>以从不净白骨微尘归于虚空。空色二无。成无学道　初作不净想。后入骨锁观。皆为治贪。复因骨锁。入析色明空。复因此空。见色实相悟中道理。色之与空唯一实性。故云空色二无　二重指释成</p>
<p>如来印我名尼沙陀。尘色既尽。妙色密圆。我从色相得阿罗汉　从悟得名也。真善妙色即毕竟空。相尽性显。悟如来藏周遍法界。故曰密圆成于无学　三结酬所问</p>
<p>佛问圆通。如我所证。色因为上　三香严童子三。一叙承尊教</p>
<p>香严童子即从座起。顶礼佛足。而白佛言。我闻如来教我谛观诸有为相　观香悟道。得童真位。名为童子。初佛总教。观有为相。不的言香。如云一切有为法如梦幻泡影如露亦如电应作如是观　二依教修观三。一标观境</p>
<p>我时辞佛。宴晦清斋。见诸比丘烧沉水香。香气寂然来入鼻中　我于向晦宴然安息在于静室。清静之室洗心之处。故名清斋。静室闻香是有为相。即所观境也　二正观察二。一观行</p>
<p>我观此气非木非空。非烟非火。去无所著。来无所从　木空烟火。以理推穷非香生处。既来无因。去复何往。以何为香而馨我鼻。此别观察香无生也　二观益</p>
<p>由是意销发明无漏。如来印我得香严号　香既无生。复何分别。故云意销。分别不有。能所俱亡。真觉不动湛然常遍。尘垢既销圆明净妙。故号香严　三重释成</p>
<p>尘气倏灭。妙香密圆。我从香严得阿罗汉　相尽归如。真香妙发。一念不辨即登无学　三结酬所问</p>
<p>佛问圆通。如我所证。香严为上　四药王药上三。一叙宿因</p>
<p>药王药上二法王子并在会中五百梵天。即从座起。顶礼佛足。而白佛言。我无量劫为世良医。口中尝此娑婆世界草木金石。名数凡有十万八千。如是悉知苦酢咸淡甘辛等味并诸和合俱生变异。是冷是热有毒无毒悉能遍知　堪任补处。绍继佛种令不断故。名法王子。五百梵天是彼徒属。未详缘起。叙昔为医能疗众疾尝药知味分别性用对治不差。昔既妙辩味尘。今亦因此发悟　二获现悟二。一正陈悟旨</p>
<p>承事如来。了知味性。非空非有。非即身心。非离身心。分别味因。从是开悟　观味之因从何而有。空有身心若即若离俱无生处。了知即观察也。无生处故。尘味寂然。分别即息。能所亡泯。二俱绝朕。唯是一味清净宝觉。故云从是开悟。即证无生忍也　二蒙印获益</p>
<p>蒙佛如来印我昆季药王药上二菩萨名。今于会中为法王子。因味觉明。位登菩萨　发觉明悟由了药味。故印此人药王药上。登成也　三结酬所问</p>
<p>佛问圆通。如我所证。味因为上　五跋陀婆罗三。一遇佛显悟</p>
<p>跋陀婆罗并其同伴十六开士。即从座起。顶礼佛足。而白佛言。我等先于威音王佛闻法出家。于浴僧时。随例入室。忽悟水因　跋陀婆罗云贤护。准法华说。威音王佛有二万亿。相继出世。此人初佛像法之中。为上慢者。毁常不轻。由是堕狱经于千劫。罪毕得出。值后威音出家获悟也。随例入洛。观此水性了不可得。不从因生。故悟水因　二正陈悟旨二。一叙悟获益</p>
<p>既不洗尘。亦不洗体。中间安然得无所有。宿习无忘。乃至今时从佛出家令得无学　尘无自性。才生即灭。体是幻有。性相本空。水无所因。安然不动。三俱无得。孰为浴事。无始妄习顿然销落。乃至今时得成无学　二重指释成</p>
<p>彼佛名我跋陀婆罗。妙触宣明。成佛子住　由斯观察。尘触既尽。妙触现前。得无生忍。名佛子住。以善能守护令妄不起令觉不动。名跋陀婆罗　三结酬所问</p>
<p>佛问圆通。如我所证。触因为上　因触悟道。故云触因　六迦叶三。一叙遇胜缘三。一佛在依学</p>
<p>摩诃迦叶及紫金光比丘尼等。即从座起。顶礼佛足。而白佛言。我于往劫。于此界中有佛出世。名日月灯。我得亲近闻法修学　摩诃迦叶云大饮光氏。名毕钵罗。头陀上行众推无上。紫金光尼在家时妇。缘起如常。日月灯所便得亲近闻法修行　二灭后遵承</p>
<p>佛灭度后。供养舍利。然灯续明。以紫光金涂佛形像　室利罗云如来体骨。然灯涂金皆是身金光耀之因。累劫皆尔。非止一佛。故得然也。经出别缘。各从一说　三由因感果</p>
<p>自尔已来。世世生生。身常圆满紫金光聚。此紫金光比丘尼等。即我眷属。同时发心　如文　二正陈悟旨二。一陈观行</p>
<p>我观世间六尘变坏。唯以空寂。修于灭尽。身心乃能度百千劫犹如弹指　六尘生灭是意家境。今观此法。本自不生。今则无灭。以心生故种种法生。心灭故种种法灭。心不见心。无相可得。能所都寂。法性现前。身之与心本来不动。故令能度多劫如弹指也　二重释成</p>
<p>我以空法成阿罗汉。世尊说我头陀为最。妙法开明。销灭诸漏　尘法既空。妙法宣现。故获无漏成无学果　三结酬所问</p>
<p>佛问圆通。如我所证。法因为上　已上六人。依尘开悟</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 