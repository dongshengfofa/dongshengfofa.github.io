<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>首楞严义疏注经卷第二(之二)</p>
<p>　　　　长水沙门子璇集</p>
<p>三破因缘自然疑二。一破自然二。一伸难三。一外计同真难</p>
<p>阿难白佛言。世尊。诚如法王所说。觉缘遍十方界。湛然常住。性非生灭　觉之缘由行相也。周遍无生即是其缘</p>
<p>与先梵志娑毗迦罗所谈冥谛。及投灰等诸外道种。说有真我遍满十方。有何差别　婆罗门此云梵志。或净志。投灰等即苦行外道。裸形披发。鞭缠棘刺。五热炙身也。我遍十方者。此外道不知阿赖耶识为界趣生本含藏种子惑润受生。遂计身中有一神我常在不灭处处受生遍十方界。彼之所说计我行相。似滥真觉。故云有何差别　二自语相违难</p>
<p>世尊。亦曾于楞伽山为大慧等敷演斯义。彼外道等常说自然。我说因缘非彼境界　毗楞伽此云能种种现。佛于彼山。为大惠菩萨说楞伽经。明诸因缘。破彼外道执自然见。因缘之义非是外道所知境故　三双结请开示</p>
<p>我今观此觉性自然。非生非灭。远离一切虚妄颠倒。似非因缘与彼自然。云何开示不入群邪获真实心妙觉明性　今观觉性。本是无生。离诸虚妄。有似不同楞伽所说。与彼外道自然执见如何分辨。此不知如来随宜说法。在楞伽时。为破外道不了业种熏习感外增上。遂即妄计乌自然黑鹤自然白等。故佛说有因缘。约世间相缘起道理。今此直明一真法性。岂同因缘随他意语耶　二正破二。一牒疑审定</p>
<p>佛告阿难。我今如是开示方便真实告汝。汝犹未悟。惑为自然。阿难。若必自然。自须甄明有自然体　示方便者。约理约事。就喻就境。一一无非显真实性。尚此不了。迷作自然。若是自然必须有体。如何甄别　二就缘推破二。一征</p>
<p>汝且观此妙明见中以何为自。此见为复以明为自。以暗为自。以空为自。以塞为自　自然之体为何所在。故约四境。以问显体无得　二破</p>
<p>阿难。若明为自。应不见暗。若复以空为自体者。应不见塞。如是乃至诸暗等相以为自者。则于明时见性断灭。云何见明　若四境即是见之自体。则互相乖反。为自不成。随属一境即不见三。今汝不然。云何妄执　二破因缘二。一翻前为难三。一伸难</p>
<p>阿难言。必此妙见性非自然。我今发明是因缘生。心犹未明。咨询如来。是义云何合因缘性　既非自然。必是因缘。因缘之义无常生灭。此有彼无。体非周遍。岂同觉性湛然常住圆满十方。行相相违。故云云何合因缘性　二正破二。一破因义二。一征</p>
<p>佛言。汝言因缘。吾复问汝。汝今因见见性现前。此见为复因明有见。因暗有见。因空有见。因塞有见　以境为因有此见性。故云因见。还以四境征其见因　二破</p>
<p>阿难。若因明有。应不见暗。如因暗有。应不见明。如是乃至因空因塞同于明暗　四境相违。一三互阙。为因不成　二破缘二。一征</p>
<p>复次阿难。此见又复缘明有见。缘暗有见。缘空有见。缘塞有见　因亲缘疏。分为二门。互相违破。四义征讫　二破</p>
<p>阿难。若缘空有应不见塞。若缘塞有。应不见空。如是乃至缘明缘暗。同于空塞　如文　三会通二。一亡相显法</p>
<p>当知如是精觉妙明。非因非缘。亦非自然。非不自然。无非不非。无是非是。离一切相　所亡之相通有八句。谓因缘也。自然也。是也非也。此四是病。非因缘非自然非是非非。此四是药。经文从非因缘下三句。双亡因缘自然之药病。谓非因缘非自然非不因缘非不自然。不因缘义在自然中也。无非下二句。双亡是非之药病。谓无非无不非。无是无不是。药病俱亡。无迹可滞。心行处灭。言语道断。故云离一切相。以前诸相皆是虚妄遍计执故</p>
<p>即一切法　精觉妙明。非别有体。但于诸法远离前来虚妄遍执。即是圆成妙觉明性。故起信云。是故一切法从本已来。离言说相。离名字相。离心缘相。乃至唯是一心。故名真如。唯识亦云。此诸法胜义。亦即是真如。常如其性故。即唯识实性。又云。圆成实于彼常远离前性。下经广辨。须预此知　二结责滞情</p>
<p>汝今云何于中措心。以诸世间戏论名相而得分别。如以手掌撮摩虚空。秖益自劳。虚空云何随汝执捉　因缘自然等皆是世间戏论名相。如何以此于真觉中举心分别。如下文云。汝暂举心尘劳先起。名相手掌摩真觉空。劳黩自为。一无所益　二引经为难三。一伸难</p>
<p>阿难白佛言。世尊。必妙觉性非因非缘。世尊云何常与比丘宣说见性具四种缘。所谓因空因明因心因眼。是义云何　此依俗谛具缘能见为难。唯识说九缘。此唯出四。约小乘义。减大五缘。心即分别缘也　二正破三。一总示双征</p>
<p>佛言。阿难。我说世间诸因缘相。非第一义　说第一义。故非诸相。今以世谛因缘为难。如说镜体明净以像差别为难。于理如何</p>
<p>阿难。吾复问汝。诸世间人说我能见。云何名见。云何不见　征问世谛见与不见之由　二别答双难二。一答</p>
<p>阿难言。世人因于日月灯光见种种相。名之为见。若复无此三种光明。则不能见　此举由一明缘。以答见种种相。世间之法假因托缘方始名见。非是离相湛然之见。如下文云。缘见因明。暗成无见。不明自发。则诸暗相。永不能昏　三难二。一正难</p>
<p>阿难。若无明时名不见者。应不见暗。若必见暗。此但无明。云何无见　若无明相名不见者。暗时无明应不见暗。若实见暗。只可说无明相。不可说为无见也　二反难</p>
<p>阿难。若在暗时。不见明故名为不见。今在明时。不见暗相还名不见。如是二相俱名不见　若汝执言。虽然见暗只名不见。以不见明故。此牒计也。次即破云。今虽见明。亦合名为不见。以不见暗故。若立见明为见。见暗亦合名见。若立见暗为不见。见明亦合名不见。故云俱名不见也　三结成俱见</p>
<p>若复二相自相陵夺。非汝见性于中暂无。如是则知。二俱名见。云何不见　明暗自有相陵。见性未曾移动。斯则见相见暗。俱名为见。不可说言见暗之时名为不见　三会通二。一结显会通三。一会前见性非他所成</p>
<p>是故阿难。汝今当知。见明之时见非是明。见暗之时见非是暗。见空之时见非是空。见塞之时见非是塞。四义成就时　明等四境自属前尘。见性未曾生灭。虽见四境。而非四境成就于见。译人巧略。故别列而总结也。若欲经文当句中具者。应云。见明之时。见非是明成就。乃至见非是塞成就。此之四见古今多解。不看前文及此非字。但见成就之语。便别作意度解释。文无连贯。旨非起尽。孤然作解。岂称佛心。然此经意。明真见不假明暗等缘。而体常照。故下经云。不由前尘所起知见。明不循根。寄根明发。则诸暗相。永不能昏等。见性既然。闻性亦尔。故下文云。声无既无灭。声有亦非生。生灭二圆离。是则常真实。岂得复言因空因明因心因眼耶　二克尔见体离自见相</p>
<p>汝复应知。见见之时。见非是见　前约信解行位明此真见。不逐缘生。不因境起。仍留真见不亡自相。今此所明。约见道已去直至极果。真用显发。照真体时。体之与用俱非见相。若以上见为用下见为体。用照体时。理智淴然。无体可得。用相亦亡。故云见非是见。若以上见为体下见为用。体发用时。无法可照。亦不名见。若以上见为真下见为妄。真觉妄时。无妄可得。亦不名见。唯一法界无二相故。斯则由无相境发无缘智。以无缘智缘无相境。境智冥合。如水投水。不可分别说名为见。唯识云。若时于所缘。智都无所得。尔时住唯识。离二取相故</p>
<p>见犹离见。见不能及　真见自体尚离见相。无体可得。岂令见用照所及乎。又见体尚无体。岂及有见用。又所觉之妄。尚无有体。能觉之见岂能及乎</p>
<p>云何复说因缘自然及和合相　此则结责。以世间戏论名相。分别真见也。或可从见犹离见下。名结真离妄。意云。真见自体。离自见相。尚不可以见之名字之所能及。云何更说属乎因缘及自然等耶　三责小无识劝进大途</p>
<p>汝等声闻狭劣无识。不能通达清净实相。吾今诲汝。当善思惟。无得疲怠妙菩提路　实相无相。即见无见。识劣智昧。无法空慧。如何通达。故劝善思不怠。大行可庶几矣　二酬请广释三。一承前置请</p>
<p>阿难白佛言。世尊。如佛世尊。为我等辈。宣说因缘及与自然　指已闻也。已知真见。非是因缘及自然相</p>
<p>诸和合相。与不和合。心犹未开　述未悟也。心中犹疑此见和合与不和合。未得开解。是一迷闷</p>
<p>而今更闻见见非见。重增迷闷　和合等义。尚未明白。何堪更闻见非是见。斯则醉更洪饮。孰能醒悟。故云重增迷闷</p>
<p>伏愿弘慈。施大惠目。开示我等觉心明净。作是语已悲泪顶礼承受圣旨　求法空智。名施大惠目。见实相理。名觉心明净。此明真见离缘绝相言思不及。非二乘境界。故增迷闷。不承决择孰能通晓。故垂泪礼请也　二总告许宣</p>
<p>尔时世尊。怜愍阿难及诸大众。将欲敷演大陀罗尼诸三摩提妙修行路　陀罗尼此云总持。然有一字多字无字之异。若指下文神咒。即多字也。若显实相妙理。即无字也。今此所明真觉妙心。是诸三昧妙修行门之基址。故若不通达而修行者。皆为邪僻。故指此法为通衢耳</p>
<p>告阿难言。汝虽强记。但益多闻。于奢摩他微密观照。心犹未了。汝今谛听。吾当为汝分别开示。亦令将来诸有漏者获菩提果　此之妙心。若欲众生生信解者。故可诠辩种种开示。若欲明证亲显此境。应以微密观照奢摩他中现量所得。离诸分别。方为亲证。故起信中说。离言真如是观智境。依言真如是生信境。今斥多闻强记不修理观。故于此境心犹未了。故般若云。以无所得故得阿耨菩提　三举事开晓三。一双标二见</p>
<p>阿难。一切众生轮回世间。由二颠倒分别见妄。当处发生。当业轮转。云何二见。一者众生别业妄见。二者众生同分妄见　一念心动。名为分别。动故有见。俱无实体。故云见妄。此一念动无别所依。只迷一真忽然而起。故名当处发生。此即无明无始义也。起信云。以不达一法界故。忽然念起。名为无明。即此无明动心。名之为业。动即有苦。果不离因。故云当业轮转。此显无始根本无明亦名为业亦名见妄。如下文云。汝见虚空遍十方界。空见不分。有空无体。有见无觉。名为劫浊也。妄见是一。约人分二。故有同别之名。众生望佛。见无见殊。又众生妄识。缘境有异。故名别业。如下文云。见我及汝并诸世间皆即见眚。性非眚者。故不名见。起信云。若离业识则无见相。应知未离业识。则皆有见。无见即真。有见皆妄。故云妄见。此之妄见。约众生界。彼彼皆然。故云同分。是知。妄见是一。约人名异。故不可将常途二业而得相配。恐失经旨。下文即云。一病目人同彼一国。彼见圆影。眚妄所生。此众同分所现不祥同见业中瘴恶所起。俱是无始见妄所生。问阿难此疑见见非见。故请开示。如来何故不便直答。而却广明二种妄见耶。答若不广示妄见有见。不能显于真见无见。若据阿难所疑。既名真见。合须有见。如何却云见见非见。若见无见。应不名为见精明元。而不知寂而常照故名真见。照而常寂故非是见。故佛广约一人多人。对辩真妄见无见异。应知。未离无明眚病。俱名有见。眚病若亡。彼见精真。故不名见。如下细辩　二双释能喻二。一别业三。一别征略示</p>
<p>云何名为别业妄见。阿难。如世间人。目有赤眚。夜见灯光。别有圆影五色重叠　目喻真见。眚喻业相。眚因热气逼成。业因无明所动。灯喻法性。夜见喻妄见。圆影喻五蕴。斯则由不如实知真如法一故不觉心动。说名为业。以依动故能见。依能见故境界妄现。以有境界缘故起心分别等　二广破即离二。一别破二。一破即灯即见</p>
<p>于意云何。此夜灯明所现圆光。为是灯色。为当见色。阿难。此若灯色。则非眚人何不同见。而此圆影唯眚之观　若此圆影是灯上现。无眚之人应合俱见。何以独有眚人自观。余无见者</p>
<p>若是见色见已成色。则彼眚人见圆影者名为何等　影若从彼眚者见发。其见尔时已成于影。不合名见。见圆影者复是何物。色即影也　二破离灯离见</p>
<p>复次阿难。若此圆影。离灯别有。则合旁观屏帐几筵有圆影出。离见别有应非眼瞩。云何眚人目见圆影　若离灯外别有圆影。旁见余物何无影出。色若离见别有体者。不合眚眼见于圆影。几案属。筵席也　二总结</p>
<p>是故当知。色实在灯。见病为影。影见俱眚　色灯光也。灯实有光。不曾有影。今见影者乃是眚病使之然也。以此而推。所见之影能见之见俱为眚病</p>
<p>见眚非病。终不应言是灯是见。于是中有非灯非见　见无眚病之人。自然无影可缘。说谁是灯是见非灯非见。亦可见是了知义。了知五影是眚所成。则无执影之病。终不说影有生处也。下文云。然见眚者终无见咎　三重以喻显二。一喻</p>
<p>如第二月非体非影。何以故。第二之观捏所成故　非是真月之体。又非水中之影。但是捺目根识参差。故见二相。其实无体。如彼圆影目眚所成无体可得</p>
<p>诸有智者。不应说言此捏根元是形非形离见非见　捏犹月也。非形见也。非见形也。智人不言此月生处是形是见离形离见。译人用巧。变其文耳　二合</p>
<p>此亦如是。目眚所成。今欲名谁是灯是见。何况分别非灯非见　以喻显喻合前可见　二同分二。一通列外报</p>
<p>云何名为同分妄见。阿难。此阎浮提。除大海水。中间平陆有三千洲。正中大洲。东西括量。大国凡有二千三百。其余小洲在诸海中。其间或有三两百国。或一或二至于三十四十五十　水中可居曰洲。三千总号。阎浮中而复大者是此五天也。括结。量数也。国域也。有限域也　二别示业缘</p>
<p>阿难。若复此中有一小洲秖有两国。唯一国人同感恶缘。则彼小洲当土众生。睹诸一切不祥境界。或见二日。或见两月。其中乃至晕适　两国二土也。众生秽土以有漏识为体。烦恼造业所共感故。诸佛净土以无漏智为体。真如净用之所现故。晕适谓日月之晕。适近也。近日月也</p>
<p>佩玦　玉器也。妖气近日月。如佩玦之形。人之所佩或环或琨或玦。今气如之也</p>
<p>彗孛飞流　此皆妖星。其光似帚。孛孛然起。绝迹而去曰飞。光迹相连曰流</p>
<p>负耳虹霓　气负日边。如耳之有珥也。雄曰虹。雌曰霓。即阴阳之精也</p>
<p>种种恶相。但此国见。彼国众生本所不见。亦复不闻　所现不一。故云种种。皆是灾恶所表前相。凡夫五浊同业共感。如恶相国。诸佛净土唯一清净。如不见国　三双例所喻二。一总标</p>
<p>阿难。吾今为汝。以此二事。进退合明　进例于法。退例于喻。互相合显。以明见与无见也　二别例二。一例合别业二。一举喻例法二。一能喻灯眚二。一示妄</p>
<p>阿难。如彼众生别业妄见。瞩灯光中所现圆影。虽现似境。终彼见者目眚所成。眚即见劳。非色所造　妄心变起。似有不真。眚病所生。故非色造　二显真</p>
<p>然见眚者终无见咎　若知五影因眚故见。终不执影是实有体。既无所见。能见何立。故无见咎。此约喻释见无见也　二所喻心境二。一示妄</p>
<p>例汝今日以目观见。山河国土及诸众生。皆是无始见病所成　国土众生依正二报。皆是妄念分别故有。若离于念。则无一切境界之相。华严云。众生妄分别有佛有世界。若了真法性。无佛无世界　二显真</p>
<p>见与见缘似现前境。元我觉明　见之与境皆如空华本无所有。故云似现前境。此见及缘元是菩提妙净明体。故云元我觉明　二重释结酬二。一寄喻重释</p>
<p>见所缘眚。觉见即眚　觉犹见也。若见实有所缘之境及能缘见皆是眚病。以能所缘如空华故。或可见与所缘已俱是眚。若起觉智觉此二空。此能觉者亦是眚也。圆觉亦云。依幻说觉亦名为幻</p>
<p>本觉明心觉缘非眚　此显真觉妙明非生非灭。远离一切虚妄颠倒湛然常住。故非眚也。言觉缘者。觉之缘由行相也。如前文云。诚如法王所说。觉缘遍十方界等</p>
<p>觉所觉眚。觉非眚中　此双结真妄也。若起能觉。觉于所觉俱是眚病。真觉之体非能所中。故云觉非眚中</p>
<p>此实见见。云何复名觉闻知见　此无能所。本觉明心名为见见。以寂而常照照而常寂故。于此岂名见闻知等。然一切众生。自无始来。由见闻知以为病本。分能立所。颠倒从生。今闻非见。硕乖先志。于是迷闷。由此广示妄故有见真元无见。是故指云。此实见见。云何可立觉闻知见。圆觉经中无知觉明。正同此也　二寄喻结詶</p>
<p>是故汝今见我及汝并诸世间十类众生。皆即见眚。非见眚者彼见真精。性非眚者。故不名见　分别彼此生佛依正。皆属见妄。无见妄者说名真精。故此真精无境可见。故不名见。如前观灯有圆影者皆属于眚。见若无眚。说名净眼。此真净眼无影可见。故不名见。此则结詶前问见非是见也　二例合同分二。一举喻例法二。一能喻一多理齐</p>
<p>阿难。若彼众生同分妄见。例彼妄见别业一人。一病目人同彼一国。彼见圆影眚妄所生。此众同分所现不祥同见业中瘴恶所起　一人所见与多人同。由眚病故见圆影出。由瘴恶故感灾祥起。瘴即病也。将有恶病预见此事</p>
<p>俱是无始妄见所生　约法双结。汝及众生。一多虽殊。分别世间业果众生。更无有异。斯则俱是无始无明分别见妄。反显真心本非见也　二所喻心境俱妄</p>
<p>例阎浮提三千洲中。兼四大海。娑婆世界。并洎十方诸有漏国。及诸众生。同是觉明无漏妙心。见闻觉知虚妄病缘。和合妄生。和合妄死　从一众生。至十方众生。以少及多。若依若正。皆由不了一法界相。于无漏心忽起见妄。而分见闻觉知。以为虚妄病缘。遂见一切差别境界。生之与死俱不离妄。故云和合。和合者不相离义也。故下文云。见闻如幻翳。三界若空华。起信亦云。三界虚伪唯心所作。离心则无六尘境界　二息妄归真</p>
<p>若能远离诸和合缘及不和合。则复灭除诸生死因。圆满菩提不生灭性。清净本心。本觉常住　三相应染名为和合。三不相应名不和合。此是粗细妄念。起信名为染心。是生死本。轮回之因。若能远离即灭生灭。生灭既灭寂灭现前。菩提涅槃二转依果于斯成就。故云圆满。即同起信远离微细念故得见心性心即常住名究竟觉　四破和合非合疑二。一牒前未晓</p>
<p>阿难。汝虽先悟本觉妙明性非因缘非自然性。而犹未明如是觉元非和合生及不和合　前文叙云。诸和合相及不和合。心犹未开。故今牒也。然因缘。自然。和合。非和合。义虽无别。诠言有殊。故随其门一一遍破。以世间人说能证智是菩提心。假因仗缘和合而生。其所证理名为涅槃。不从因缘但了因所了。一向偏执有为无为二性全别。不知如来常依二谛说法。遂成戏论。皆障一真法界。能所宛然。微细法执。故今破之　二别破疑情二。一破和合疑二。一指出疑情</p>
<p>阿难。吾今复以前尘问汝。汝今犹以一切世间妄想和合诸因缘性。而自疑惑证菩提心和合起者　执方便教依安立说。遂疑胜义一真菩提从和合有。生住异灭是无常性。即违净名寂灭是菩提灭诸相故。乃至无为是菩提无生住异灭故　二正破和合二。一破和二。一总征</p>
<p>则汝今者妙净见精。为与明和。为与暗和。为与通和。为与塞和　见若是和。和必从境。故举此四境。总而征之　二别破二。一就明推破四。一明见相杂何形</p>
<p>若明和者。且汝观明。当明现前。何处杂见。见相可辩。杂何形像　明属前境。见属内心。齐何处所而论其杂。见之与相。目击可辩。若其相杂。作何形像　二若见不见非理</p>
<p>若非见者云何见明。若即见者。云何见见　若此杂相不可见者。应亦不见明相。云何现见于明。若此杂相即可见者。杂中有见。应合见见　三互遍失其和义</p>
<p>必见圆满。何处和明。若明圆满。不合见和　若一切处遍是于见。则无明相可和。若一切处总是于明。则无有见可杂　四俱亡立理不成</p>
<p>见必异明。杂则失彼性明名字。杂失明性。和明非义　心境不同。能所殊体。故云必异。明见若杂。各失其义。明则非明。见亦非见。二义既失名字亦亡。犹如微尘与水相和。但名泥团。不名尘水。明见既失将何名和。故云非义也　二略例余尘</p>
<p>彼暗与通及诸群塞。亦复如是　明相既尔余境亦然　二破合二。一总征</p>
<p>复次阿难。又汝今者妙净见精。为与明合。为与暗合。为与通合。为与塞合　和则如水杂尘。合则如函与盖。故成二门　二别破二。一就明推破二。一正推破</p>
<p>若明合者。至于暗时明相已灭。此见即不与诸暗合。云何见暗　见与明合。暗相现时明相必灭。既与明合。应随明灭。不应见暗。设使不灭亦不见暗。以此不与诸暗合故。合即有见。不合无见。如鼻闻香　二破转救</p>
<p>若见暗时不与暗合。与明合者应非见明。既不见明云何明合。了明非暗　彼若救云。我此见性虽不与暗合。无妨见暗。斯有何失。故此牒云。若见暗时不与暗合。随即破云与明合者应非见明。若许不合有见。即应合必无见。复云何言见与明合了明非暗。故知。见明而无合义。和合见性既而不成。菩提证心因和合有。从兹破矣　二略例余尘</p>
<p>彼暗与通及诸群塞。亦复如是　如文　二破非和合疑二。一述所解</p>
<p>阿难白佛言。世尊。如我思惟。此妙觉元。与诸缘尘及心念虑。非和合耶　由前破菩提心不从因缘和合而得。便计离缘别有体性。执菩提心有别异相从分别生。还成法执障一真性。故今破之。净名云。当令此诸天子舍于分别菩提之见　二破所计二。一破非和三。一牒计总征</p>
<p>佛言。汝今又言觉非和合。吾复问汝。此妙见精非和合者。为非明和。为非暗和。为非通和。为非塞和　此总牒别征如文可解　二就明推破二。一非和宛成其畔</p>
<p>若非明和。则见与明必有边畔。汝且谛观。何处是明。何处是见。在见在明。自何为畔　若见明时明见不和。明之与见应分边际。汝今细审。于见于明。齐何处所而论边畔　二不及畔义全乖</p>
<p>阿难。若明际中必无见者。则不相及。自不知其明相所在。畔云何成　如或定不相和。见应缘明不及。尚自不知明相。约何以分畔义　三略例余尘</p>
<p>彼暗与通及诸群塞。亦复如是　如文二破非合三。一总征</p>
<p>又妙见精非和合者。为非明合。为非暗合。为非通合。为非塞合　四义征讫　二别破</p>
<p>若非明合。则见与明性相乖角。如耳与明了不相触。见且不知。明相所在。云何甄明合非合理　若见明时不与明合。明见二性应相乖异。如牛之角。敌对各立。曾不相应。亦如耳根对于明缘。何曾相触。耳但闻声。不缘明故。若以此例见。须不知明相所在。若无明相亦不显见。明见既无。如何分别合与非合二种义耶　三例余</p>
<p>彼暗与通及诸群塞。亦复如是　已上破妄显真。唯约心见二门。历缘对境以辨。虽有会通。止就一门而显。次下备约三科七大一切法上。即妄显真。即相显性。广斥世间虚妄分别。说有因缘及自然性。而不知生灭去来本如来藏。岂唯心见是藏性耶。故次前段有此文来。文五。一正就三科显性二。一会缘入实以总标四。一总指咸真</p>
<p>阿难。汝犹未明一切浮尘诸幻化相　总指诸相。前文虽就眼之一门。显真见体离缘绝相非生非灭。略会见之与缘。元是菩提妙净明体。而未明三科诸法皆如幻化。故此指也。虚假不实污染真性。故曰浮尘。假托虚伪妄设情。名称幻。无而忽有毕竟无体。称之曰化</p>
<p>当处出生。随处灭尽。幻妄称相。其性真为妙觉明体　此诸幻相本无所依。但是迷真忽然而起。故云当处出生。生即无生。本自寂灭。故云随处灭尽。楞伽经云。一切法不生。我说刹那义。初生即有灭。不为愚者说。中论云。诸法不自生。亦不从他生。不共不无因。是故知无生。彼之无生即此灭尽也。以妄见取似有浮相。毕竟无体犹如幻事。故云幻妄称相。无体之处。元是菩提妙觉明性。故云其性真为妙觉明体。问幻相不实毕竟无体。何得复云其性真为妙觉明体。答譬如空华。由依翳病观空故有。离空无别华相。空华虽无自性。然以虚空为所依体。若翳病差。华相虽灭。空性不灭。诸法性相亦复如是。幻相虽灭。真性不动。问若如是者。斯则真如即万法。万法即真如。何得一体立真立妄。答亦如空华翳者妄见。若无翳目。唯见晴空而无华相。故知万法虽真。唯证乃知。非是识心之所能见。以凡夫人。心识粗动。唯见世间粗动之相。执此粗相。为相所碍不见真性。故前文云。迷己为物。故于是中观大观小。故今广破。执丧空明。因兹悟入佛之知见。故华严云。一切法无生。一切法无灭。若能如是解。诸佛常现前。前文亦云。若能转物即同如来。皆斯义也　二别列诸妄</p>
<p>如是乃至五阴六入。从十二处至十八界。因缘和合虚妄有生。因缘别离虚妄名灭　诸法名数不能尽言。但举三科。自摄一切。故云乃至。三科者。谓蕴处界。今于处中别出六根。故有六入。此之三科乃是世间虚妄分别。幻因缘合假名为生。幻因缘离假名为灭。实无有体可生可灭　三斥迷圆实</p>
<p>殊不能知。生灭去来本如来藏。常住妙明。不动周圆。妙真如性　殊不知者。斥其异乎能知也。一切诸法本自不生今则无灭。非三世法。故无去来。生灭去来既不可得。如来藏性元自常住本不曾动。周遍湛寂。众生迷倒为物所转。殊不觉知。是迷圆实也　四结显超情</p>
<p>性真常中。求于去来迷悟生死。了无所得　了毕竟也。迷悟生佛也。亦真妄也。生佛真妄去来生死。一切对待。情谓故有。一真如性尚无此名。况有诸法对待相耶。情忘体现。毕竟无得　二破执显真以别释。四一破五阴二。一总征</p>
<p>阿难。云何五阴本如来藏妙真如性　梵云塞健陀。此云蕴。古翻为阴。蕴是积聚。阴是盖覆。积聚有为。盖覆真性。此阴有五。摄有为尽。前文总标乃至五阴等皆如来藏。今此别征。逐科推检。令知虚妄本非因缘及自然有。元是藏体妙真如性　二别破五。一色阴三。一寄喻总标</p>
<p>阿难。譬如有人。以清净目。观晴明空。唯一晴虚迥无所有　喻真性本空也。目喻智。空喻理。以果海无别色声。唯如如理及如如智独存</p>
<p>其人无故。不动目晴。瞪以发劳。则于虚空别见狂华。复有一切狂乱非相。色阴当知亦复如是　喻迷真起妄也。故事也。瞪直视貌。不由别事。只因自不动目直视于空。目晴劳倦遂见华相。或见毛轮第二月等。故云一切。色阴亦尔。以不如实知真如法一故。不觉动念。现六尘境。即色阴起也　二约喻广破二。一标无生</p>
<p>阿难。是诸狂华。非从空来。非从目出　空元无华。妄见生起。说谁出来。真元无色。妄分质碍。复何从所　二破生处</p>
<p>如是阿难。若空来者。既从空来。还从空入。若有出入即非虚空。空若非空。自不容其华相起灭。如阿难体不容阿难　破空生也。见华既从空生。不见应从空入。空无内外。何出入之有。设有出入即是实色。不合名空。既非虚空。云何华出。见实物时无华生故。如阿难体是其实色。见汝体时。岂更容有阿难出耶</p>
<p>若目出者。既从目出。还从目入。即此华性从目出故当合有见。若有见者。去既华空。旋合见眼。若无见者。出既翳空。旋当翳眼。又见华时目应无翳。云何晴空号清明眼　此不破目出。如人从屋出必有入。目既有见能出于华。华应有见。从目出去能华于空。自空归目合见于眼。若此华性虽从目出。而无有见。斯但为翳既从目出去翳虚空。归目之时应合翳眼。若汝执言实不成翳无妨见华。既无翳目。而能见华。见晴明空应是翳眼。云何见空号清明眼　三结成虚妄</p>
<p>是故当知。色阴虚妄本非因缘非自然性　华无所出。色阴不生。本妙真常。何曾起灭。而有说为因缘自然者真为虚妄　二受阴三。一寄喻总标</p>
<p>阿难。譬如有人。手足宴安。百骸调适。忽如忘生。性无违顺　喻一真也。宴静。调和。适悦也。骸体也。忘生忘形也。身肢安静。恬然畅适。而无苦乐二境相逼。忽然如其无形一般。斯盖但以舍受相应。不觉此形之有生也。李陵云。每一念至忽如忘生。法中可知</p>
<p>其人无故。以二手掌于空相摩。于二手中妄生涩滑冷熟诸相。受阴当知亦复如是　喻起妄也。妄本无因故云无故。真妄和合如二手相摩。阿赖耶识变起世间。故云生涩滑等。或可二手及空喻根境识。根境识三和合生触。触是受因。从此领纳。故知受阴无明妄念。迷真和合假托而生。故下破之　二约喻广破二。一标无生</p>
<p>阿难。是诸幻触。不从空来。不从掌出　冷暖本无。手合故有。故云幻触。受阴不实。妄缘假生。故无来处　二破生处</p>
<p>如是阿难。若空来者。既能触掌。何不触身。不应虚空选择来触　破空生也。虚空平等无所不在。岂能选择不触乎身而触于掌</p>
<p>若从掌出。应非待合　已下破掌出。若此涩滑从掌而出。掌未合时何无涩滑</p>
<p>又掌出故。合则掌知。离即触入。臂脱骨髓应亦觉知入时踪迹。必有觉心知出知入。自有一物身中往来。何待合知要名为触　若汝执言。掌虽生触。须待合时此触方出。若尔合既触出。离应触入。若触入时。所经之处应亦觉知触入踪迹。若实觉知。触常在体。应须常知。何待合知　三结成虚妄</p>
<p>是故当知。受阴虚妄本非因缘非自然性　既知幻触能生于受。推其触性都无。故知受阴虚妄也　三想阴三。一寄喻总标</p>
<p>阿难。譬如有人。谈说酢梅口中水出。思蹋悬崖足心酸涩。想阴当知亦复如是　想谓取像。想像不实。从虚妄有。故以说酢水生思崖酸起为喻。因说想酸。因思想峻。故有水酸。以想喻想。近取譬耳　酢音醋　二约喻广破三。一标无生</p>
<p>阿难。如是酢说。不从梅生。非从口入　以水喻想。今推酢说。说既不有。水从何生　二破生处</p>
<p>如是阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出　因人说梅。梅何有说。故非梅生。若因人说水便口流。口既流水。应合闻说。何用耳闻。口若不闻唯耳闻者。耳既闻说。亦合流水。故云此水何不耳中流出。说不得梅。梅不至口。耳自闻说。水却口流。说梅与水二俱叵得　三类思崖</p>
<p>想蹋悬崖。与说相类　类说应云。如是崖想。不从崖生。不从足入。若崖生者。崖合自思。何待人想。若从足入。足应有思。何须心想。若独心思。此酸只应心中自有。何以足心却有酸涩　三结成虚妄</p>
<p>是故当知。想阴虚妄本非因缘非自然性　说酢思崖。水酸形体。想像虚伪。能所俱空。元是菩提妙觉明性。何因缘自然之有耶　四行阴三。一寄喻总标</p>
<p>阿难。譬如瀑流。波浪相续。前际后际不相踰越。行阴当知亦复如是　行以迁流造作为义。刹那无常念念迁谢。生死死生如旋火轮无有休息。故以瀑流波浪相续无踰越义以为喻也　二约喻广破二。一标无生</p>
<p>阿难。如是流性。不因空生不因水有。亦非水性。非离空水　即空即水。离空离水。求瀑流体俱不可得。行阴亦尔。本无生处　二破生处</p>
<p>如是阿难。若因空生。则诸十方无尽虚空成无尽流。世界自然俱受沦溺　破空生流也。流从空生。空体常在流应常生。虚空性遍流亦应遍。斯则俱见瀑流。应无世界。又如何分水陆空行耶</p>
<p>若因水有。则此瀑流性应非水。有所有相。今应现在　破水生流也。流从水生。水与瀑流两体应异。水为能生。流为所生。如树生果。果不是树。二俱现在。今且不然。如何因水耶</p>
<p>若即水性。则澄清时应非水体　破流即水也。流相漂动。水相澄清。若此漂动便是水相者。至澄清时应非是水。暴流漂动已是水故若离空水。空非有外。水外无流　破离空离水也。离空有流。空且无外。何离之有。若离水有。水外求波。故应非理。流既无生。行阴元寂　三结成虚妄</p>
<p>是故当知。行阴虚妄本非因缘非自然性　如前可解　五识阴三。一寄喻总标</p>
<p>阿难。譬如有人。取频伽瓶。塞其两孔。满中擎空千里远行。用饷他国。识阴当知亦复如是　频伽好声鸟也。瓶形似彼。识阴无形。在有情身。如瓶盛空。远饷他国者。阿赖耶识为业所使随处受生。此阴若灭彼阴续生。如人擎空远饷千里。死有至时。诸根不通。如塞两孔　二约喻广破二。一标无生</p>
<p>阿难。如是虚空非彼方来。非此方入　虚空非出入。喻识无往来。既无往来。将何为识而了别耶　二破生处</p>
<p>如是阿难。若彼方来。则本瓶中既贮空去。于本瓶地应少虚空。若此方入。开孔倒瓶应见空出　彼方瓶来方也。名本瓶地。空若彼方来于此方。本瓶来处应少虚空。本处既无所少。应知非彼方来。瓶倒之地名为此方。若此方空入于瓶内。先合见空从瓶而出方知空入。出空既无。入空何有。空既无出入。识何曾往来。又此方入者入此方也。其文易解　三结成虚空　是故当知。识阴虚妄本非因缘非自然性　可解</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 