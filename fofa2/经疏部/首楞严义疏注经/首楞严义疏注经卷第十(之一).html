<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>首楞严义疏注经卷第十(之一)</p>
<p>　　　　长水沙门子璇集</p>
<p>四破行阴三。一尽未尽相二。一明区宇二。一想尽益相</p>
<p>阿难。彼善男子。修三摩提。想阴尽者。是人平常。梦想消灭。寤寐恒一　想阴若存。寤即想像。寐即成梦。今想阴尽。即无有梦。以想阴是梦之元故。寤寐一者。虽有寤寐。以无想故。寤亦如寐。寐亦如寤。故云恒一</p>
<p>觉明虚静犹如晴空。无复粗重前尘影事　圆明心体。名为觉明。离想浮动。故名虚静。空喻觉明。晴喻离想。粗重即烦恼也。以想阴是烦恼浊故。前尘影事即所想境。能想既亡所想不立。故云无复</p>
<p>观诸世间大地山河。如镜鉴明来无所黏过无踪迹虚受照应　观缘也。虽有根识缘诸境界。而不想像系念在意。故如其镜照物无迹。但虚受虚照虚应而已。亦可如镜照于光明虽鉴无影。故云虚受</p>
<p>了罔陈习。唯一精真　了毕竟也。罔无也。陈旧也。习妄想也。毕竟无有无始妄习。唯有一灵真如性也。又了谓了别。即诸识也。罔谓罔象。陈习谓无始种子也。唯一精真者唯一识阴。也如下文云则湛了内罔象虚无微细精想。以对行阴。故云精真也。显此行人得想阴尽唯识阴及行阴在。今此行阴又现披露。故名识阴为精真也　二行阴现相</p>
<p>生灭根元从此披露。见诸十方十二众生。毕殚其类。虽未通其各命由绪。见同生基。犹如野马熠熠清扰。为浮根尘究竟枢穴。此则名为行阴区宇　行阴是生灭元。以迁流造作故。想尽行现。故云披露。毕殚其类者。殚尽也。尽此十二类生皆从行出。以行是业体故。未通各命者。虽已了知十二类生总从行出。而未知众生别种在识阴中。此即本识业苦种子。是众生各别性命因由端绪也。见同生基者。同分生基即行阴也。十二品类。同以行阴为其基本。犹如野马者。尘合阳气鼓而为之。熠熠即光起闪烁。喻生灭也。清扰者。即此行阴扰动生灭微细不停。以无想阴尘垢。故名清也。为浮根尘究竟枢穴者。门簨曰枢。门臼曰穴此皆动转之要处也。根尘生灭。皆以行阴为机纽处。了知此者正在行阴。故云区宇　二明尽相</p>
<p>若此清扰熠熠元性。性入元澄。一澄元习。如波澜灭化为澄水。名行阴尽。是人则能超众生浊。观其所由。幽隐妄想以为其本　性入元澄者。行阴若尽。迁流性澄。归一藏识。名入元澄。经云藏识海常住也。以观行增胜。能纯生灭根元习气。令其不动归一识阴。犹如澄水也。以行是众生迁流业性故。此若尽即超众生浊也。行阴生灭微细难觉。故名幽隐　二正明现境十。一二无因论二。一标</p>
<p>阿难当知。是得正知奢摩他中诸善男子。凝明正心。十类天魔不得其便。方得精研穷生类本。于本类中生元露者。观彼幽清圆扰动元。于圆元中起计度者。是人坠入二无因论　止观增胜想念不起。故云疑明正心。欲界爱染不生。故云魔不得便。于此推穷生类之本。唯一行阴幽隐清虚。以为一切生灭之元。今既披露。此外更无众生之本。便执世间无因而起。以不知善恶因由差别种子在识阴故。即外道论因此而有。皆修行至此邪慧忽生。名为见发。非是本来别有外道　二释二。一计本无因二。一正辨</p>
<p>一者。是人见本无因。何以故。是人既得生基全破。乘于眼根八百功德。见八万劫所有众生业流湾环死。此生彼。秖见众生轮回其处。八万劫外。冥无所观。便作是解。此等世间十方众生。八万劫来无因自有　生基全破行阴现也。八百功德。谓由定力。发其眼根本分功德。百倍增胜。乘此通力。见八万劫众生死此生彼。过此不知。亦是行阴势力尽处。不知识阴生因种子无明所熏感果差别。以不知故。便执本来无因而有。如见飞鸟远不及处。便谓为无。以眼根取尘本唯八百。世间通力不越于此。若出世通过此无碍　二结成</p>
<p>由此计度亡正遍知。堕落外道。惑菩提性如文　二计末无因二。一正辨</p>
<p>二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提。云何更有成菩提事。当知今日一切物象皆本无因　初二句标。何以下出所以。今尽下正显末无因义。以本无因故末亦如是。八万劫前不见菩提。八万劫后亦复如是。以见本无。末亦无也。知人生人等者。人只生人。无因生鸟。鸟只生鸟。无因生人。此皆不知新造异业感异类生。故成此执　二结成</p>
<p>由此计度亡正遍知。堕落外道。惑菩提性。是则名为第一外道立无因论　二四遍常论三。一标</p>
<p>阿难。是三摩中诸善男子。凝明正心。魔不得便。穷生类本。观彼幽清常扰动元。于圆常中起计度者。是人坠入四遍常论　圆常者。行阴生灭相续不失。故名常。由计四种遍一切法。故名圆也　二释四。一二万劫常</p>
<p>一者。是人穷心境性。二处无因。修习能知二万劫中十方众生所有生灭咸皆循环不曾散失。计以为常　于胜定中。以心境二法。为所穷处。由是观成。知二万劫十方众生生灭循环不曾散失。如水为冰冰还成水。虽循环而体不失。故名为常　二四万劫常</p>
<p>二者。是人穷四大元。四性常性。修习能知四万劫中十方众生所有生灭咸皆体恒不曾散失。计以为常　此人观中。以四大为所观处。观成能知四万劫中众生生灭咸皆体常。以众生皆以四大为体四大既常众生亦常。故无散失　三八万劫常</p>
<p>三者。是人穷尽六根末那执受心意识中本元由处。性常恒故。修习能知八万劫中一切众生循环不失本来常住。穷不失性。计以为常　梵云讫利瑟吒耶末那。此云染污意。执受者即第八识。穷此八识。性元是常。由是能知八万劫中众生生灭不断不散。以众生无不具有八种识故。八识既生灭不失。众生亦然。故名常也　四不生灭常</p>
<p>四者。是人既尽想元。生理更无流止运转。生灭想心今已永灭。理中自然成不生灭。因心所度。计以为常　生理即行阴。以见想尽。想能运动。今已息故。运动既无。不生灭理自然是行。此于生灭计不生灭。故执为常　三结</p>
<p>由此计常亡正遍知。堕落外道。惑菩提性。是则名为第二外道立圆常论　正遍知即菩提性。那倒分别故失正。唯局二四八万劫中。余不能知。故失正遍。知遍知既亡。故成外道邪论　三四一分常论三。初标</p>
<p>又三摩中。诸善男子。坚凝正心。魔不得便。穷生类本。观彼幽清常扰动元。于自他中起计度者。是人坠入四颠倒见一分无常一分常论　或执我能生他我常他无常。或执我从他生他常我无常。皆计一分无常一分常论　二释四。一我常彼无常</p>
<p>一者。是人观妙明心遍十方界湛然。以为究竟神我。从是则计我遍十方凝明不动。一切众生。于我心中自生自死。则我心性名之为常。彼生灭者真无常性　此人修定既未证真。有漏观中。观妙明心遍十方界。假想而见。不知无明妄识变影似真。执此妄心遍十方界。以为真我凝明不动。定力持故。见诸众生。于我心中自生自死。即是无常。我不动者即是常故　二劫坏劫不坏</p>
<p>二者。是人不观其心。遍观十方恒沙国土。见劫坏处。名为究竟无常种性。劫不坏处。名究竟常　此人定中乘通。见十方界。于中见界未坏。便执为常。见已坏处。执无常性。此虽观器。必带正报　三我如微尘转</p>
<p>三者。是人别观我心。精细微密犹如微尘。流转十方。性无移改。能令此身即生即灭。其不坏性。名我性常一切死生从我流出。名无常性　我心如微尘者。以心性微密难见。故如微尘。非谓其小也。此执微细心性。以之为我。我者自在。主宰为义。故能流转性无移改。却能令此粗蕴色身有生有灭。以此粗蕴皆从我心所流出故。所流出者名为无常。能流出者名为常性　四行常余无常</p>
<p>四者。是人知想阴尽。见行阴流。行阴常流。计为常性。色受想等今已灭尽。名为无常　行阴披露现见迁流。故执为常。想等。观中暂伏不起。故执无常。是故此身一分无常。一分常也　三结</p>
<p>由此计度一分无常一分常故。堕落外道。惑菩提性。是则名为第三外道一分常论　四四有边论三。一标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论　想阴尽处。有四分位。计此以为有边无边　二释四。一三世</p>
<p>一者。是人心计生元流用不息。计过未者。名为有边。计相续心。名为无边　此人心计。行阴现今流注不息。名为无边。过未不见。名为有边。此约流用生灭不息无有边际。说无边耳　二众生</p>
<p>二者。是人观八万劫则见众生。八万劫前寂无闻见。无闻见处。名为无边。有众生处。名为有边　虽八万劫见于众生。然有分剂。故曰有边。此外寂然不见有生。则无分剂。故执无边　三心性</p>
<p>三者。是人计我遍知得无边性。彼一切人现我知中。我曾不知彼之知性。名彼不得无边之心但有边性　我能遍知一切众生。一切众生现为我知故我即得无边心也。我曾不知下。彼一切人虽有于知。此知且不现我知中。以不现故。即是有边　四生灭</p>
<p>四者。是人穷行阴空。以其所见。心路筹度一切众生。一身之中。计其咸皆半生半灭。明其世界一切所有。一半有边。一半无边　穷行阴空者。想尽行露。今于观中。研令取空也。以研穷心。计度行阴。一切众生一身之内即生即灭。世界亦尔。生处有边。灭处无边。生现见故。灭不见故　三结</p>
<p>由是计度有边无边。堕落外道。惑菩提性。是则名为第四外道立有边论　五四不死矫乱论三。一标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于知见中生计度者。是人坠入四种颠倒不死矫乱遍计虚论　此人于知见中。不能决择。有人问者。皆矫智乱答。言不死者。准婆沙说。外道计天常住名为不死。计不乱答得生彼天。若实不知而辄答者。恐成矫乱。故有问时。答言秘密不应皆说。或不定答。佛法呵云此真矫乱　二释四。一八亦</p>
<p>一者。是人观变化元。见迁流处。名之为变。见相续处。名之为恒。见所见处。名之为生。不见见处。名之为灭。相续之因性不断处。名之为增。正相续中中所离处。名之为减。各各生处。名之为有。互互亡处。名之为无。以理都观。用心别见　别义观行也。于一生灭行阴。分为八义。别见谓常变生灭增减有无也。不见见者见不见也。灭处不可见故。余如文</p>
<p>有求法人。来问其义。答言我今亦生亦灭亦有亦无亦增亦减。于一切时皆乱其语。令彼前人遗失章句　约义答问。略举六义也。以不能定其道理。但两楹答。故云亦生亦灭等。令彼前人于章句中不得义理。故云遗失章句　二唯无</p>
<p>二者。是人谛观其心互互无处。因无得证。有人来问。唯答一字。但言其无。除无之余无所言说　念念灭处。名互互无。以心才生即灭。无体可得。行既如是。诸法亦然。故云因无得证。故有问者。但答无耳　三只是</p>
<p>三者。是人谛观其心各各有处。因有得证。有人来问。唯答一字。但言其是。除是之余无所言说　念念生处。名各各有。因是得证一切皆有。有人来问但答是者。虽见其心念念有生意计皆有。又见其灭。不敢答有。故但答是。拟防其失　四俱见</p>
<p>四者。见人有无俱见。其境枝故其心亦乱。有人来问。答言亦有即是亦无亦无之中不是亦有。一切矫乱。无容穷诘　此有无俱计也。其境枝故其心亦乱者。以不定是一义。故成乱也。以前二论但偏证有无。今此一论即有无俱见也。亦有即是亦无者。意计亦有之中即有于无。得成有无计也。亦无之中不是亦有者。虽于有中说无。二相各别。故云不是亦有。无容穷诘者。若诘有即是无。又云无中不是亦有。若诘无不是有。又云亦有即是亦无。互相遮防。故难穷诘　三结</p>
<p>由此计度矫乱虚无。堕落外道。惑菩提性。是则名为第五外道四颠倒性不死矫乱遍计虚论　如是四论。长阿含云。一者若沙门婆罗门等。作如是见。云不知善恶有报耶。若如是问我。我不能答。有愧有畏。我当答言。此事异此事不异。此事非异非不异。是为初见。二以他世有无问。亦作此答。三以何者为善恶问。亦作此答。第四愚冥暗钝。若他有问。俱随言印可。但云如是。如有问云蕴有几种。彼反问云。汝意谓几。他即答言我意谓五。彼云如是。或云此事异等　六十六有相论三。初标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于无尽流生计度者。是人坠入死后有相发心颠倒　无尽流行阴也。今见行迁。却执于我。死后有相者。以行是我所有故。行既迁流不息。故我死后有相也　二释二。初本计</p>
<p>或自固身。云色是我。或见我圆含遍国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环有十六相　初约色蕴具出四句。皆云死后有相。如是循环。例作后三阴十二句也。固身者。固坚也。坚执现今形色是我本体。色阴既尔。受想行等例此而作。成十六句。问前三阴尽。唯行识二阴。何得更执前三又不言识。答前之三阴。观中虽破。但约观法增胜不被阴迷。善巧安忍不生过患。岂可都无谓之破耶。今观行阴。依止前三迁流相续。故执三也。不言识者行阴覆故。由是通前而不言识也　二别计</p>
<p>从此或计。毕竟烦恼。毕竟菩提。两性并驱。各不相触　既十六相皆死后有。烦恼亦尔。以是生死根故。菩提亦尔。以是觉元明故。真妄两驱。毕竟无改。二皆有相也　三结</p>
<p>由此计度死后有故。堕落外道。惑菩提性。是则名为第六外道立五阴中死后有相心颠倒论　七八无相论三。初标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于先除灭色受想中生计度者。是人坠入死后无相发心颠倒　见前三阴已灭。当知行阴亦应还灭。即计死后断灭。总名无相　二释二。初本计</p>
<p>见其色灭形无所因。观其想灭心无所系。知其受灭无复连缀。阴性销散。纵有生理而无受想。与草木同。此质现前犹不可得。死后云何更有诸相。因之勘校。死后相无。如是循环。有八无相　此约四阴。现在因亡。未来果灭。都成于八　二别计</p>
<p>从此或计。涅槃因果一切皆空。徒有名字。究竟断灭　阴既因果皆无。涅槃因果亦皆断灭。斯则有为无为染净诸法因果俱无。故云一切皆空　三结</p>
<p>由此计度死后无故。堕落外道。惑菩提性。是则名为第七外道立五阴中死后无相心颠倒论　八八俱非论三。初标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于行存中。兼受想灭。双计有无。自体相破。是人坠入死后俱非起颠倒论　此先将已灭三阴。例现存行阴。得四个非有偏句。又将行存一阴。例前已灭三阴。得四个非无偏句。前后相望。每阴皆得非有非无。成四俱非。现在既尔。死后亦然。现在未来共成八也。故云死后俱非也　二释二。初本计</p>
<p>色受想中见有非有。行迁流内观无不无。如是循环穷尽阴界。八俱非相。随得一缘。皆言死后有相无相　色等三阴先虽是有。而今破尽。故云非有。例行亦尔。此四非有也。行迁流内观无不无者。若将行阴。例前为无。现且念念迁流不断。此又非无。行既非无。前三亦尔。此四非无也。如是循环穷尽阴界者。现将四阴。循历相例。一一皆见非有非无。故云循环。推至死后。故云穷尽阴界。随得一缘者。即此四阴随举一阴。皆悉死后非有非无。今言有无者。有即非无。无即非有也　二别计</p>
<p>又计诸行性迁讹故。心发通悟。有无俱非。虚实失措　此但现见行阴迁变。生中有灭。故非有。灭中有生。故非无。由是通悟一切皆是非有非无。何啻于八。虚实即无有也。有不定有。实何曾实。无不定无。虚何曾虚。举着皆非。故云失措　三结</p>
<p>由此计度死后俱非。后际昏瞢无可道故。堕落外道。惑菩提性。是则名为第八外道立五阴中死后俱非心颠倒论　后际下释死后非义。无可道者。言有不有。言无不无。有无二途俱道不得也。现在尚尔。岂况死后不觉不知而言有无耶。故云昏瞢　九七断灭论三。初标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于后后无生计度者。是人坠入七断灭论　是人见行阴念念灭处。名后后无。设生七处。后皆断灭。故成此论　二释</p>
<p>或计身灭。或欲尽灭。或苦尽灭。或极乐灭。或极舍灭。如是循环穷尽七除。现前销灭。灭已无复　或计身灭即欲界人天也。同界地故。欲尽即初禅。苦尽即二禅。极乐即三禅。极舍即四禅及无色也。现前销灭者。三阴已灭。行阴亦尔也。七处皆现断灭。死后不复生也　三结</p>
<p>由此计度死后断灭。堕落外道。惑菩提性。是则名为第九外道立五阴中死后断灭心颠倒论　十五现涅槃论三。初标</p>
<p>又三摩中诸善男子。坚凝正心。魔不得便。穷生类本。观彼幽清常扰动元。于后后有生计度者。是人坠入五涅槃论　行阴灭而复生。故云后后有也　二释</p>
<p>或以欲界为正转依。观见圆明。生爱慕故。或以初禅。性无忧故。或以二禅。心无苦故。或以三禅。极悦随故。或以四禅。苦乐二亡不受轮回生灭性故　以欲界为正转依者。因修观行。发欲界未至定。于观心中。见圆明相。不舍欲界即是涅槃。为正转依。或以初禅性无忧者。已离欲染。无复忧心。得轻安乐故。或以二禅心无苦者。即是极喜也。或以三禅极悦随者。即极乐也。或以四禅苦乐二亡。即舍受也</p>
<p>迷有漏天。作无为解。五处安隐为胜净依。如是循环。五处究竟　不识教相。得此四禅及欲界定少分安乐。便计涅槃。执有漏天作无为解者。因修正定。忽发此禅得少轻安。非是究竟。便妄执计以为涅槃　三结</p>
<p>由此计度五现涅槃。堕落外道。惑菩提性。是则名为第十外道立五阴中五现涅槃心颠倒论　三结劝弘宣二。初结前诸境</p>
<p>阿难。如是十种禅那狂解。皆是行阴用心交互。故现斯悟。众生顽迷不自忖量。逢此现前以迷为解。自言登圣。大妄语成。堕无间狱　此十种境。乃是邪见因修正定而忽发生。故云狂解。由三阴灭。觉至行阴用心差异。故云交互。苟能深入禅定。以慧照察唯心境界。不取不着。自然消歇。若以为证。即堕邪见成地狱因　二敕劝弘宣</p>
<p>汝等必须将如来语于我灭后传示末法。遍令众生觉了斯义。无令心魔自起深孽。保持覆护。消息邪见。教其身心开觉真义于无上道不遭枝歧。勿令心祈得少为足作大觉王清净标指　孽灾也。想阴未尽犹引外魔。今想阴尽行阴明露。但于所觉境界。别生异见。执此为是。故云心魔。故令觉察善能消息。不失正见。能至无上。故深付嘱。传而示之。俾修行者无入邪网失正觉路。枝歧邪道也　五破识阴三。一尽未尽相二。一明区宇二。一行尽益相</p>
<p>阿难。彼善男子修三摩提行阴尽者。诸世间性幽清扰动同分生机。倏然堕裂。沉细纲纽补特伽罗。酬业深脉感应悬绝　前三句标人。诸世下正明行尽。世间性者。行阴即是世间体性。世间有二义。一有生灭。二性有漏。三可破坏。既堕世间。同以行阴生灭为性也。隐密故幽。离想故清。扰即是动。同分生机。前是基本。今是机要。忽尔而破。故云倏然堕裂。沉细下重释尽义。网上大绳曰纲。衣领结处曰纽。皆喻其要也。十二类生。如网如衣。行阴贯通微细结要。加纲如纽。补特伽罗云数取趣。即总指十二类也。行阴能持此类生故。故云沉细纲纽。纲纽是业因。伽罗是果报。业因亡则孰为引果。果报息则谁作能酬。因果既亡。故绝感应。深脉亦喻行阴幽隐也</p>
<p>于涅槃天将大明悟。如鸡后鸣瞻顾东方已有精色　涅槃名为第一义天。得无生忍名大明悟。明悟在近。故名曰将。将当也欲也。如鸡后鸣者。鸡第二鸣天将晓也。五阴在如全夜。阴都尽如大明。色受二阴破如鸡初鸣。天全未变。今想行又除。唯有识阴。明悟在近。即如鸡后鸣天有精色。若约位说。此当第二渐次人也。彼文云。禁戒成就。则于世间永无相生相杀之业。偷劫不行。无相负累。亦于世间不还宿倩。即是今文酬业深脉感应悬绝。彼文又云。是清净人修三摩地。父母肉。身不须天眼。自然观见十方世界等。即此文云。瞻顾东方已有精色。此则正得似位。相似通发也　二识阴现相</p>
<p>六根虚静。无复驰逸。内内湛明。入无所入　由定所摄。无行阴使。虽存六根。识不驰散。故云虚静无复驰逸。唯专内境。定心内照。故云内内湛明。又内内者深深寂照也。穷到识阴。更无所见。名入无所入</p>
<p>深达十方十二种类受命元由。观由执元。诸类不召　受命元由即是识阴。今观识阴既是类生种子元由。不起烦恼。不作新业。由是执持不令起果。无受生分。故云诸类不召</p>
<p>于十方界。已获其同。精色不沈。发现幽秘。此则名为识阴区宇　既知识是生类元由。故十方界依之与正。皆识所变。同一识体。斯则三界唯心万法唯识。先虽信教。今观中明见也。精色不沈所观境现也。由观力故境界明白。故云不沈。发现幽秘者似通发也。未至此位。诸根暗昧不能远观。故云幽秘。今由观力。六根清净。不由天眼彻见诸界等。故云发现　二明尽相</p>
<p>若于群召已获同中。销磨六门。合开成就。见闻通邻互用清净　初二句指在识阴中也。若于此中。以定慧力。销磨根隔。令其开通合成一体。则见闻觉知互相为用。斯则明不循根。寄根明发也。故云互用清净。此识尽获证。是第三渐次证无生法忍也。故文云。如是清净持禁戒人。心无贪淫。于外六尘不多流逸。因不流逸旋源自归。尘既不缘。根无所偶。返流全一。六用不行。既云六用不行。即是销磨六门。既云返流全一。即是合开成就互用清净也。彼说由戒。故与此异</p>
<p>十方世界及与身心。如吠琉璃。内外明彻。名识阴尽　世界身心皆唯识现。今识阴尽。唯是觉体。觉体明妙如净琉璃一无障碍。名内外明彻。身心为内。世界为外。俱无所得。故云明彻。前文云。十方国土皎然清净。譬如琉璃内悬宝月。身心快然妙圆平等。获大安隐。一切如来密圆净妙皆现其中。是人即获无生法忍。即知识阴尽者是随分觉也。文殊亦云。一处成休复。六用皆不成。尘垢应念消。成圆明净妙</p>
<p>是人则能超越命浊。观其所由。罔象虚无颠倒妄想。以为其本　命体即识阴也。以命暖识三俱时而转。识既已离。命暖随亡。故超命浊。罔象虚无者。此是觉明初起影象之相。揽此妄想虚无影象以为识体。即业转二相也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>