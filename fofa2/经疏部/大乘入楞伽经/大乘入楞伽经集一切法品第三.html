<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘入楞伽经集一切法品第三</p>
<p>释此品有四门。一来意二解妨难。三释名。四释文。初来意者。上品明总问答竟。此下诸品皆别问答。故次来也。二解妨难云。一百八句既已总明。何故下诸品一一别问。词意皆不出总中。岂非繁重乎。答总别该摄。断常之见方销。真俗圆融。去取之情始绝耳。三释名者。论依一心开二门。上品已明心真如门。总摄一切法。此品即明心生灭门。总摄一切法生一切法。以是二门不相离故。论云心生灭者。依如来藏故有生灭心。所谓不生不灭与生灭和合。非一非异。名为阿赖耶识。此识有二义。能摄一切法生一切法。云何二义。一者觉义。二者不觉义。所言觉义者。谓心体离念离念相者等虚空界。无所不遍。法界一相。即是如来平等法身。依此法身说名本觉。依本觉故而有不觉。乃至三细六粗升沈苦海。依不觉故说有始觉。又以觉心源故名究竟觉。不觉心源故非究竟觉。是故十法界中若圣若凡。若因若果。依正染净举在是矣。故名集一切法品。次经文下即正释文</p>
<p>尔时大慧菩萨摩诃萨(至)诸识有几种生住灭　从此品讫断食肉凡十四品。明别问答。故品品多云重白世尊。今此首章。即别问答心意识也。谓初刹那识异于木石。生得染净。各自能为无量无数染净识本。从初刹那不可说劫。乃至金刚喻定。经一刹那。有不可说不可说识。生诸有情色心二法者。则有染有净。有生有灭。此识约生灭门中。有几种生住灭(然远劫无始。何名为初耶。谓此即是忽起一念之时。妄念违真。名为初识。非是过去有识创起名为初识也)</p>
<p>佛言大慧诸识有二种生住灭非臆度者之所能知　真如妙性。本自无生。一念随缘。事分起尽。即是真心不守自性。随无明缘成于诸识。生住异灭。此非凡小及因位菩萨智虑所知。故论云。依无明熏习所起识者。非凡夫二乘智慧所觉。乃至菩萨究竟地。不能尽知。唯佛穷了</p>
<p>所谓相续生及相生相续住及相住相续灭及相灭　相续即流注也。一本亦云流注。言流注者。唯目第八识。三相微隐(即业相转相现相也。如起信论所明)种现不断。名为流注。由无明缘初起业识。故说为生。相续长劫故名为住。到金刚定。等觉一念断本无明。名流注灭。相生住灭者。谓余七识心境粗显。故名为相。虽七缘八。望六为细。具有四惑。亦名粗故。依彼现识自种诸境缘合生七。说名相生。长劫熏习名为相住。从末向本渐伏及断。至七地满。名为相灭。依前生灭立迷悟依。依后生灭立染净依。后短前长事分二别。即是流注生住灭。相生住灭也</p>
<p>诸识有三相谓转相业相真相　上虽答云诸识有二种生住灭。未辨何识为生灭。此复言三种相。欲简诸识之中有生灭不生灭者。言真相者。如来藏心在缠不染。性自神解。名自真相。根本无明起静令动。动为业识。即是赖耶极微细相。名为业相。转相者。依前业相。转成能缘及所缘境。生七转识。同名转相。又从静起动名之为业。从内趣外名之为转。如来藏心不可增减。名为真相。亦名真识。然虽三相名殊。同是一心随缘不变之二义也。谓真心不变即随缘。故名转相业相。以随缘即不变故名真相。论云是心从本已来自性清净。为无明所染有其染心。是不变即随缘也。又云虽有染心恒常不变。是随缘即不变也</p>
<p>大慧识广说有八略则唯二谓现识及分别事识　如来上明诸识有三种相。是已处中说故。而此又明诸识广略者。以众生根行不等。受解缘别故也。言广说有八者。一曰眼识了别于色。二曰耳识了别于声。三曰鼻识了别于香四曰舌识了别于味。五曰身识了别于触。六曰意识了别诸法。七曰末那识(此云染污意)恒审思量。唯缘藏识见分。亦名传送识。八曰阿赖耶识(此云藏识)谓此八识。各是众生无始已来。不了自心。随妄缘起。于中第八是其根本。顿变根身器界种子。转生七识。各能变现自分所缘。(所缘即境也。色是眼识自分所缘。乃至三境是阿赖耶识自分所缘。终无心外法能与心为缘。但是自心生。还与心为相)此八识外实无我法。问曰如何变耶。答曰我法分别熏习力故。诸识生时变似我法。六七二识无明覆故。缘此执为实我实法。如患梦者。患梦力故心似种种外境相现。梦时执为实有外境。寤来方知唯梦所变。我此身相。及外世界色空等法。亦复如是。唯识所变。迷故执有我及诸法。悟来方知唯心识变。以如实知无前境界故。种种方便起随顺行。转八识成四智菩提。安住秘藏。究竟涅槃。故曹溪云。大圆境智性清净。平等性智心无病。妙观察智见非功。成所作智同圆镜。五八六七果因转。但转其名无实性。若于转处不留情。繁兴永处那伽定。即此转识成智义也　略则唯二。谓现识及分别事识者。求那译本云。略有三种。于现识上加一真识也。若作三种释者。真谓性净本觉。现谓赖耶现识。余七俱名分别事识。虽第七识不缘外尘。缘第八故。亦名分别事识。真谓本觉者。即识实性也。此译即云。现识属赖耶。分别事识属前六识。不言第七者。谓第七末那计内为我。属赖耶。计外为我所属前六识。真即识实性。亦属赖耶净分。是故但云略则唯二。与处中说。数无相滥</p>
<p>大慧如明镜中现诸色像现识亦尔　此举喻合以明现识也。谓现识如镜。所现境界如像。故起信云。三界虚伪唯心所作。离心则无六尘境界也。又云第八藏识为依止故。转生七识。于中第六造引满业。感总别报。如镜现像。毫厘不差。言总别报者。一谓总报。属第八识。二谓别报。在前六识。且以有漏善业言之。如持五戒招得人身。是总报业。由于因中有嗔忍等。于人总报而有妍丑等。名别报业。亦名引满业。即能招第八引异熟果。名为引业。能招第六满异熟果。名为满业。然其引业能造之思。要是第六意识所起。若其满业。能造之思从五识起。虽造满业亦非自能。由意识引方能作故。其第七识唯有俱生惑智二障。业障报障。彼七俱无。虽具四惑。但缘内故。属于有覆无记性摄。则不能造善恶二业。唯前六识起惑造业。业成难逃。感诸异报。如镜现像不漏丝毫。故楞严云。六识造业。所招恶报从六根出也。或注此经指第七识而为能造善恶业者。教无明文(唯宗镜录七十三卷首一处因凭古注。而云七识造业。又与本录节次引经论义明诸识处皆相违。断可见也)</p>
<p>大慧现识与分别事识此二识无异相互为因　言赖耶现识。及分别事识无异相。皆由最初一念为缘。令真如心不守自性。随缘成有。诸识熏习。更互为因。流转不息。故华严云。眼耳鼻舌身。心意诸情根。以此常流转。而无能转者。彼疏释云。言以此者。谓以上八识自为能所熏。展转为因。而常流转。无别我人。故云无能转者。又云识外无法亦为无者。故曰此二识无异相互为因也</p>
<p>大慧现识以不思议熏变为因(至)戏论习气为因　此又广明诸识生住因也。通而言之。粗细二识皆依无明住地而起。以根本无明。动彼静心而起细识。依此细识转起粗心。故以无明通为其本。若别言之。依无明为因。生三细不相应心。依境界为缘。生三粗相应心。故云粗细二识。各具二因。方得生住。言不思议熏者。谓无明能熏真如。不可熏处而能熏故。名不思议熏。又熏则不熏。不熏之熏。名不思议熏。言不思议变者。谓真如心受无明熏。不可变异而变异。故名不思议变。又变即不变。不变之变。名不思议变。胜鬘经云。不染而染难可了知者。谓此不思议也。然此熏变。甚微且隐。故所起现识行相微细。于中亦有转识业识。举粗显细。故但云现识。即起信云不相应心　言分别境界者。即是现识所现种种境界。还能动彼心海。起诸事识之浪也。言无始戏论习气者。即彼和合心海之中。妄念戏论习气。无始已来熏习不断。未曾离念。故此境界及妄念戏论。熏动心海种种识生。以妄念及境界。粗而且显。故所起分别事识行相粗显。即起信云相应心也。此谓现识依不思议熏故得生。依不思议变故得住。分别事识依境界故得生。依心海故得住也　上佛言诸识有二种生住灭已下至此。谓无明熏习真如成染缘起也。故论云当知无明能生一切染法。一切染法皆是不觉相故</p>
<p>大慧阿赖耶识虚妄分别(至)是名相灭　自下明若达妄源成净缘起也。言阿赖耶识和合心海中。妄念分别种种习气若灭。即一切根识灭。言一切根者。谓意根起识而能分别一切诸法。名一切根识。即第六意识。及所依第七末那现行识相灭。名相生住灭识灭也。所言种种习气者。约唯识宗。说诸习气总有三种。一名言习气。谓有为法各别亲种。名言有二。一表义名言。即能诠义音声差别。二显境名言。即能了境心心所法。随二名言所熏成种。作有为法各别因缘。二我执习气。谓虚妄执我我所种。我执有二。一俱生我执。即修所断我我所执。二分别我执。即见所断我我所执。随二我执所熏成种。令有情等自他差别。三有支习气。谓招三界异熟果种。有支有二。一有漏善。即是能招可爱果业。二诸不善。即是能招非爱果业。随二有支所熏成种。令异熟果善恶趣别。诸说习气。皆准应知</p>
<p>大慧相续灭者(至)谓自心所见分别境界　言所依因及所缘灭即相续灭者。谓所依无始根本无明习气因灭。及所缘妄境界染法缘灭。即微细流注生住灭识灭也。言所依因。谓无始戏论习气。所缘谓自心所见分别境界者。经自牒释所灭无明。及妄境界为因缘义也。故论云以无明灭故心无有起。以心无起故。境界随灭。以因缘俱灭故。心相皆尽。名得涅槃。成自然业</p>
<p>大慧譬如泥团与微尘(至)金庄严具亦复如是　此引二喻。喻上染净二缘起也。一谓真妄体非一异。二但妄灭而真不亡。义如次文释之</p>
<p>大慧若泥团与微尘异者(至)泥团微尘应无分别　若言泥团与微尘实异者。泥团应非微尘所成。而实彼成。故不可言异也。若实不异者。则泥团与微尘应无分别。既其因果粗细有殊。亦不可言一也</p>
<p>大慧转识藏识若异者(至)然彼真相不灭　以法合喻。明非一异也。谓诸转识与藏识若异者。依无明风熏动之时。藏识之体应不随缘。则堕常过。然如来藏藏识是善不善因非不随缘也。若不异者。转识灭时藏识亦应灭。则堕断过。然藏识真相竟不灭尔。故起信云。以一切心识之相。皆是无明。无明之相。不离觉性。非可坏。非不可坏。如大海水。因风波动水相风相。不相舍离。而水非动性。若风止灭动相则灭湿性不坏故。如是众生自性清净心。因无明风动。心与无明。俱无形相。不相舍离。而心非动性。若无明灭相续则灭智性不坏故</p>
<p>大慧识真相不灭(至)即不异外道断灭戏论　如下经云。如来藏为无始虚伪恶习所熏。名为藏识。故论云不生不灭。与生灭和合。非一非异。名为具分赖耶藏识。是以此藏识中。不生不灭净分真相竟不灭。但生灭染分业相灭也。若真相灭者。藏识实性亦应灭尔若藏识实性灭。则与外道断灭见同。是故论云。所言灭者。唯心相灭。非心体灭。又云唯痴灭故。心相随灭。非心智灭</p>
<p>大慧彼诸外道作如是说(至)即无始相续识灭　谓诸外道。见身坏命终。六识不能取境。一生相续识随四大缘离散之时。即计无始相续识永灭。更无业报受生相续。是故名为堕落断见。故下偈云。色识虽转灭。而业不失坏。令于诸有中。色识复相续若色识转灭。诸业失坏者。是则无生死。亦无常无常。即断常二见亦俱离也。岂同外道妄计断灭耶</p>
<p>大慧彼诸外道说相续识(至)唯说作者为生因故　诸外道说。六根能取境界之六识。执从神我邪因等生不说眼等诸识。从色等因缘生。唯计作者为生因故。故名外道</p>
<p>作者是何彼计胜性丈夫自在时及微尘为能作者　胜性亦云胜妙。是生梵天之天主也。丈夫即我之别名。自在谓大自在天。及计时节微尘等为能作者。更余异计。如下广说</p>
<p>复次大慧有七种自性(至)缘自性成自性　自下重明染净二缘真妄识体。此七自性。成上妄识生灭身也。谓烦恼体性。能集善恶等业。故名烦恼为集自性。既有集因。必有未来苦果性。故言性自性。既有苦果。必有形相。故言相自性。既有形相。即从四大种生。故言大种自性。既有四大。即从因缘所成。故言因自性。缘自性。成自性。然妄无别体。随所执得名</p>
<p>复次大慧有七种第一义(至)如来自证智所行　第一义谛道理无二。为人不同证有优劣。此七成上真识不生不灭法身也。所行。一本作境界。即所行境界也。谓发心菩萨。缘第一义法性如来藏心。故名心所行胜解行地菩萨等。各起十种智慧。缘于真如。故名智所行初地菩萨。正证真如。见二种无我。故名二见所行。八地菩萨起二乘。超七地。故名超二见所行。十地超九地。九地名一子地。后二所行即佛地也</p>
<p>大慧此是过去未来现在(至)法自性第一义心　此七种第一义。是三世诸佛所证第一义法性。如来藏心。非缘虑妄识也</p>
<p>以此心成就如来世间出世间最上法　自下明真心之德用也。以有此第一义心。故能成就如来法身。及世出世间。最上菩提涅槃净妙等一切诸法。若无此心。则不能成</p>
<p>以圣慧眼入自共相种种安立不与外道恶见共　言以圣慧眼。入一切法自相共相种种安立。唯是一心。其所安立悉令悟。入佛之知见。不与外道恶见同。又云此七种第一义心。是圣人慧眼所见。建立七种不同为自相。共成法身为共相余义如上说</p>
<p>大慧云何为外道恶见(至)见有见无而起言说　此征释恶见。谓彼外道等。不知境界一切诸法。皆是自心分别所现。于自性第一义说为有无</p>
<p>大慧我今当说若了境如幻(至)及无知爱业缘　佛说若了自心所现境界。如幻不实。则一切妄想等悉灭也。言三有苦者果也。无知谓无明也。爱谓烦恼也。业谓有漏善恶等业也。是三皆因也。故论云。若离妄念。则无一切境界之相。唯一真心矣</p>
<p>大慧有诸沙门婆罗门(至)依缘生住有已即灭　言起邪见人。不越在家出家二众也。亦二乘外道二众也。非有者谓计虚空自然为因也。及有者。谓计微尘世性自在天等为因也。即是计无因邪因为能生因也。于正因果外。计显现诸物。依时而住。皆外道所计也。或计五蕴。十八界。十二处。依因缘生住。无常变异。生已即灭。不了常住真心。即二乘所计也。皆迷自心所现耳</p>
<p>大慧彼于若相续若作用(至)不见根本故　此牒破也。言若相续者。即总牒其因果不断也。若作用者。即牒其生灭之间暂有用也。若诸有。若阴界入灭名涅槃。若趣向涅槃名道。若有漏诸业。若修道所得名果。若冥初等二十五谛。上皆牒计也。言是破坏断灭论者。破计也。谓外道无种生。即是破坏因果也。又言从有种生。生已灭。名断灭论也。言何以故等者。征结也。谓上妄计即体非有故云不得现法故。何独现计本无。穷其初因亦不可得。故云不见根本故</p>
<p>大慧譬如瓶破不作瓶事又如燋种不能生芽　次引喻明。言如瓶已破。不作瓶用事。以譬无种则无法。不作阴界入因事。又如虽有燋种不作芽事。以譬虽有自在天等为种。不能作阴界入相续生因事</p>
<p>此亦如是若阴界处法(至)但是自心心虚妄所见　后言法合也。以上二因不成故。即无阴界入性可灭。今外道说有阴界入性。言三世中灭得涅槃者。是自心妄想也。彼阴界入无相续生。以有种无种不成因故故言但是自心虚妄所见</p>
<p>复次大慧若本无有识(至)而作事业悉空无益　言重复次于前文。破转计也。谓彼转计所生。与无种有种三缘和合而生者。龟应生毛。沙应出油。然龟本无毛。沙本无油。合亦不生。三缘体空。如何生果。汝宗则坏。违决定义者。喻斥不成。故言宗坏。以违汝决定能生之义。又于一相中妄计。三缘。违我大乘决定之义。所作事业悉空无益者。事即是果。业乃是因。言因果事业。并唯妄说都无实义</p>
<p>大慧三合为缘是因果性(至)熏习余气作如是说　此牒示其过也。谓彼外道以三合为缘。是因果性。可说为有成三世法。此即邪谬相承。及自恶见作是说耳</p>
<p>大慧愚痴凡夫恶见所噬(至)妄称一切智说　言凡夫外道。为恶见迷醉所噬。不能自知愚痴无智。妄称一切智说。外道指六师为一切智人。二乘执权智为实智也</p>
<p>大慧复有沙门婆罗门(至)如是思惟恒住不舍　自下言正见人。观一切法皆无自性。如幻梦等。不离自心。无能所取及生住灭。如是观察无有间断。是名正观</p>
<p>大慧此菩萨摩诃萨(至)转依次第成如来身　此菩萨摩诃萨者。即上正见沙门婆罗门也。行无相道者。谓万行齐修三轮体寂也。渐升诸地者。谓初登欢喜地。乃至第七远行地也。证无生法者。谓得无功用道登第八不动地也。入金刚喻三昧者。谓初地菩萨创得无分别智。断异生性障。二地至十地菩萨如实修行。渐断诸障增胜功德。第十一地等觉菩萨金刚喻定顿断俱生二障种子也。转依次第成如来身者。即等觉后念解脱道断二障习气。即得如来无上菩提。及大涅槃。二转依果也。一谓转染得净。二谓转迷得悟。又菩提名生得。二障障不生。今断障得生。涅槃名显得。本性清净客尘翳故。今断而彼显。转依位别通有六种。故云转依次第成如来身也。余义如文可以意得</p>
<p>大慧菩萨摩诃萨(至)于自悉檀应善修学　言但住心量观察三有。又云令达唯心渐入诸地者。谓此一心法门。是凡圣之本。迷之堕世间生死。悟之证出世菩提。故先圣曰。世间不越三科。出世不过二果。二果者即如上释成如来身二转依果也。三科者。即此五蕴十二处十八界诸妄心法也。故云欲得佛身。应当远离。乃至观察令达唯心。于自心宗劝善修学</p>
<p>尔时大慧菩萨摩诃萨(至)藏识海浪法身境界　大慧于此。虽通请说心意意识五法自性相。意欲如来且成前问。是故结请但云。顺诸佛说藏识海浪法身境界也。言称真实义诸佛教心者。拣非虚妄心识也。凡言心者。略示名体通有四种。梵音各别翻译亦殊。一纥利陀耶。此云肉团心。是色身中五藏心也。如此方黄庭经五藏论中说。二缘虑心。此是八识俱能缘虑自分境故。此八各有心数。亦云心所。于中或无记。或通善染之殊。诸经论中自心所。法总名心也。谓善心恶心等。三质多耶。此云集起心。唯是根本第八识也。积集诸法种子起现行故。四干栗陀耶。此云贞实心。亦云坚实心。此是真实心也。然第八识无别自体。但是真心。以不觉故。与诸妄想而有和合不和合义。和合义者能含染净目为藏识。不和合者体常不变。目为真如。即此离所行相称真实义诸佛教心也。虽然四种体同。迷悟真妄义别。如取真金。须明识瓦砾及以伪宝但尽除之纵不识金。金体自现</p>
<p>尔时世尊告大慧菩萨摩诃萨言(至)诸色相故　佛言有四因缘眼识转。转生也。一谓不觉外尘是自心现而执取故。二谓无始已来取着于色妄想熏习不断故。三谓识本性。如是故。识以了别为自性故。四谓乐欲见诸色相故</p>
<p>大慧以此四缘(至)犹如猛风吹大海水　言以此四缘。令心水流生转识浪。如眼识既尔。余诸识亦如是。于一切诸根微尘毛孔。眼等诸转识或顿生。譬如明镜现众色像。无有前后或渐生犹如猛风吹大海水。前波起后波随。言微尘毛孔者。即色尘身根也</p>
<p>心海亦尔境界风吹起诸识浪相续不绝　言外尘风击如来藏心海。起诸识浪。造业感报生死不绝。亦如之</p>
<p>大慧因所作相非一非异(至)差别境相有意识生　此明诸识展转互为因也。言因所作相非一非异者。因即第八如来藏识也。所作相谓七转识从第八所生也。非一者诸识行相不同也。非异者同皆缘起无自性也。言业与生相相系深缚者。谓第八识变起根身器界名为生相。六七二识无明覆故。由此执为实我实法第六意识引起前五造引满业。感诸异报生死不绝。故云业与生相。相系深缚。是皆不了色等诸尘自心妄现。故五识身转也。大慧。眼等五识与五尘俱时。或因了别色等差别境相而意识生也。是故当知根身尘境一切诸法。皆是众生自心妄识互为因果之所现也。故伽陀云。诸法于藏识。识于法亦尔。更互为因相。亦互为果相</p>
<p>然彼诸识不作是念(至)无差别相各了自境　彼诸识等各了自境者。此明八识俱能了别自分境故。不知唯是自心妄现也。谓色是眼识境。乃至赖耶见分是第七识境。根身种子器界是藏识境。然此八识。离如来藏无别自体。以众生不知故。执为八识之名。诸佛证得故。能成四智之用。若昧之则八识起执藏之号。七识。得染污之名。六识起遍计之情。五识徇根尘之相。若了之赖耶成圆镜之体。持功德之门。末那为平等之原。一自他之性第六起观察之妙。转正法之轮。五识兴所作之功。垂应化之迹斯则一心匪动。识智自分。不转其体但转其名。不分其理而分其事</p>
<p>大慧诸修行者入于三昧(至)名为识灭　上明诸识展转为因。各了自境。妄想流注。欲转诸识。成智用者。以根本藏识微细难知。故举二乘修劣三昧。不知诸识习气种子。依藏识不灭。自谓我灭诸识入于三昧而实未也。但伏。六识不取尘境。彼将为灭</p>
<p>大慧如是藏识行相微细(至)定慧之力皆不能知　此显有能知者。谓如是诸识所依藏识行相微细。唯佛究竟知其边际。及住地菩萨方能分知。其余声闻独觉外道修行。而得三昧智慧。悉不能了</p>
<p>唯有修行如实行者(至)自心所见能知之耳　言能知难知之。所以也。以智慧力了诸地相善达句义者。有了因也。无边佛所广集善根者。有缘因也。本有正因由是现前。自然明见妄习流注。故云能知</p>
<p>大慧诸修行人宴处山林(至)如实修行大善知识　下中上修言随人分量也。分别流注即上二种生住灭也。余义如文。皆当亲。近善知识者。如马鸣曰。诸佛法者有因有缘。因缘具足乃得成辨。如木中火性。是火正因。若无人知。不假方便能自烧木。无有是处。众生亦尔。虽有正因熏习之力。不遇诸佛菩萨知识。示教利喜。慈悲摄护以之为缘。能自断烦恼入涅槃者。则无是处</p>
<p>尔时世尊重说颂言　泛论偈颂有四种不同。梵音亦异。仍具八意。不复备引。今此直明其大略。一但字满三十二即为一颂。二讽颂或名直颂。谓以偈说法不颂长行。三应颂。重颂长行也。或为钝根重说。或为后来之徒。或为增明前说。四集施颂。谓以少言摄集多义。施他诵持故。今此经内。于前四中二三所摄。然凡言长行偈讽相望。有五对之例。谓有无。广略。离合。先后。隐显。至文当审详之</p>
<p>譬如巨海浪斯由猛风起(至)对现境说五　此颂明前现识之海性自常住为彼六尘境界之风所飘动故。此七种识现识之体以为内因。六尘境界以为外缘。兴盛六种粗重相故。故云譬如巨海浪。由斯猛风起。洪波鼓溟壑。无有断绝时。藏识海常住。境界风所动种种诸识浪。腾跃。而转生　云何名为境界之风。其风形状当如何耶。谓青赤等种种显色。能起眼识。珂贝等珠出种种胜妙音声。能起耳识。檀乳等香熏布种种芬芬香气。能起鼻识。木罗石蜜等诸安触着和种种善美乐具。能起身识。咸淡等味随其所应出种种味。能起舌识现在之花。未来之果。种种法尘。随为彼识所缘境界。能起意识。今此文中。举尘取识应审观察。彼末那识即是意识微细分位。无别体耳。如是六尘。能动心体令使散乱。譬如猛风故名为风故云青赤等诸色。珂贝乳石蜜盐味众花果　如是七识。及与藏识。同耶异耶。非同非异。离二边故。譬如日与光明。水与波浪。非同非异。七识藏识。非同非异义。亦复如是故云日月与光明。非异非不异。意等七种识应知亦如是。如海共波浪。心俱和合生　如是七识。从何处所。来入藏识作七种数。流转起动无断绝时。如是七转识不从内来。不从外来。不从中间来。唯藏识体变作七识譬如海水。动作波浪故云譬如海水动。种种波浪转。藏识亦如是。种种诸识生。心意及意识。为诸相故说　如是现识。及七转识。八种心识。唯有生灭无常相耶。亦有实相常住相耶。如是八识。从无始来三际不动。四相不迁。真实常住。自性清净。功德满足。无有二相。故云八识无别相。无能相所相。譬如海波浪。是则无差别。诸识心如是。异亦不可得　诸识本寂。妄尘无体。由不觉故前五识转。览现尘境。第六分别。起惑造业第七传送执我我所。能广积集。同为能熏第八藏识。受熏持种。积集不亡。展转为因。流转不息故云心能积集业。意能广积集。了别故名识对现境说五　是知离心之境。文理俱虚。即识之尘诠量有据狂心不歇。歇即菩提。垢净心明。本来是佛</p>
<p>尔时大慧菩萨摩诃萨以颂问曰　自下三重问答蹑前而起。总一十八偈。各有经家生起。此即初番问生起也。下准此</p>
<p>青赤诸色像众生识显现如浪种种法云何愿佛说　上云青赤等尘发生。诸识。如海波浪皆非一异。又云心积集等。行相有殊。故致斯问</p>
<p>尔时世尊以颂答曰　青赤诸色像浪中不可得言心起众相开悟诸凡夫　上二句明色即是空。故不可得。次一句空即是色。故起众相。下一句释第三句</p>
<p>而彼本无起自心所取离能取及所取与彼波浪同　此一偈法合重明青赤诸色像。浪中不可得二句也</p>
<p>身资财安住众生识所现是故见此起与浪无差别　色身正报也。资生财物及安住处依报也。此一偈法合重明言心起众相。造业感报依正不同。皆是众生自心妄现</p>
<p>尔时大慧复说颂言大海波浪性鼓跃可分别藏识如是起何故不觉知　此约法喻而难</p>
<p>尔时世尊以颂答曰阿赖耶如海转识同波浪为凡夫无智譬喻广开演　依彼大海譬喻演说使愚夫通晓</p>
<p>尔时大慧复说颂言譬如日光出上下等皆照世间灯亦然应为愚说实　大慧因上言心起众相。开悟诸凡夫。即是如来方便不说实法。故问如日光出时。等照于万物。如来既出世。应为诸愚夫。平等说真实</p>
<p>已能开示法何不显真实　言如来已为众生开示诸法。何故不为愚夫说真实法</p>
<p>尔时世尊以颂答曰若说真实者彼心无真实(至)心境界亦然　此一颂半上二句法说。谓非器不堪闻。实非不平等。次三句举三喻况彼心无实。第三一句以法合喻。故云亦然</p>
<p>境界不具故次等而转生(至)无有定次第　次一颂半言外境缘若不具足内识即次第转生。故成唯识云。依止根本识。诸识随缘现。或俱或不俱。如波涛依水。谓缘若同时具足即俱现。如镜现像无有前后。此偈明缘不同具即次第而转生也。以第六识分别诸法尘。故云识以能了知。意缘阿赖耶。起我我所执。故云意复意谓然。五识随现尘。何有定次第</p>
<p>譬如工画师及画师弟子(至)绮焕成众像　是二颂言画色本无形。随形即画像。以况如来本无法。随机即说法。岂得止说一种法也</p>
<p>言说则变异真实离文字(至)于彼为非说　此三颂半正明如来应机说异也。上二句总标说意。次五句谓对利根说一乘真实法。次五句谓对余钝根说种种如幻法。一一如文。下二句谓所说法不应机者翻为妄语。故云非说</p>
<p>譬如众病人良医随授药如来为众生随心应量说　是一颂又以良医随病授药不同。况如来应量说法有异。故不得如日平等照物。以结前问</p>
<p>世间依怙者证智所行处外道非境界声闻亦复然　依怙者即如来也</p>
<p>注大乘入楞伽经卷第二注大乘入楞伽经卷第三</p>
<p>复次大慧菩萨摩诃萨(至)通达自心分别之相　能取所取者。亦云能缘所缘。谓即心识见相二分也。故华严经云能缘所缘力种种法出生。余文意谓欲了知者。应离浮沉诸恶觉观。真实修行也</p>
<p>复次大慧菩萨摩诃萨(至)当勤修学　住智慧心所住相者。即上云通达自心分别之相也</p>
<p>何等为三所谓无影像相(至)于此三相修行不舍　言跛驴者。谓未得无功用慧故以况之</p>
<p>大慧无影像相者(至)趣佛地故而得生起　无影像相者。谓无分别智离二取也。然二乘外道所习浅陋。如来常种种诃叱。于此反取之者。欲其回心舍邪途入正辙也。诸佛愿持。相者。谓如诸佛皆发弘誓成熟有情严净佛土也。自证圣智所趣相者。谓如来法身自觉圣智相也。余文可知</p>
<p>大慧是名上圣智三种相(至)应勤修学　言以是三相能到如来地。故劝令修学</p>
<p>尔时大慧菩萨摩诃萨(至)圣智事自性法门　诸菩萨众心念谓五法三自性八识二无我。皆是圣人度众生法门事。如来上既说八识竟。亦应为我说百八句差别所依。五法圣智事三自性法门众有此念。故大慧承诸佛神力而兴是问。言圣智事者即五法也</p>
<p>一切如来应正等觉(至)色究竟天成如来身　言自共相者。且以四谛中苦谛言之。如苦谛下三界依正蕴界处等一切诸法。各各不同名自相。苦谛即名共相。谓苦谛四门中。无常为一切有为法共相。苦为一切有漏法共相。空与无我通为一切法共相。又如五阴不同名自相。共成人身名共相。界处等亦尔乃至一切诸法各各又有自共相也。兜率陀者此云知足彼天内宫是一生补处菩萨所居也。色究竟天。是行满报佛成正觉处。余文悉明远离过习。显示众德。成就如来法身之义。以有是利故。请佛为说如上法门</p>
<p>佛言大慧有一类外道(至)于此而生牛有角想　自下如来约牛兔角。破执名相起妄想见。此明叙彼二外道计。谓一外道。见一切法随。因缘灭。妄起分别想兔无角。复一。外道。见大种功能。根身尘境缘未散时。形量差别。计牛有角。以不了故。互执异见生决定解</p>
<p>大慧彼堕二见不了唯心(至)一切皆唯分别所现　此明牒破彼外道见。文有八句。上四句破起见因。下四句示唯妄现。故伽陀云知诸法唯心。便舍外尘相。由此息分别。悟平等真空。思之可了</p>
<p>大慧应知兔角离于有无(至)是故于此不应分别　此一段经。上四句总结应离妄。已下诸句别征破也　云何下。别征破彼堕无见也。谓云何兔角离于有无。破云互因待故。彼兔角无。因牛角有故。若无牛角。彼何所因而言无耶　分析下。次别破彼堕有见也。谓若执于牛有角者。分析牛角。至于极微。何有实体。而计有耶。故下偈云。无因有故无。是无不成无有待无亦然。展转相因起。言皆不实也。圣智所行离彼见者。谓如实见者。悉离有见常见之有。亦离邪见断见之无。是故结劝应离分别</p>
<p>尔时大慧菩萨摩诃萨(至)比度观待妄计无耶　大慧因上言兔角等离于有无互因待故。分析牛角。乃至极微求不可得。而为离彼妄见。复问佛言。彼离见者既不作牛有角想。岂不以比度观待同妄计言无耶</p>
<p>佛言不以分别(至)非由相待显兔角无　如来答言。离妄见者。不以分别起相观待以言无也。何以故。彼妄见者。以妄分别为生因故。以角有无而起分别为其所依。既所依为因。即妄计有无。然分别与角。俱无定性。离异不异。离分别者。非由相待牛角无性显兔角无</p>
<p>大慧若此分别异兔角者(至)执有执无二俱不成　自下再牒破也。言若此分别定异兔角者。则非角因。若定不异者。又是因彼而起。言俱无自性也。分析牛角。乃至极微。求不可得。异于有角。而又言无角。如是分别者。定非理也。谓若以有为有。则以无为无。有既不有。则无无也。故云二俱非有。谁待于谁。是知牛角兔角二俱无性。而对何法言有言无耶。若相待不成待于有故言兔角无者。不应分别。不正因故。谓有与无为因。无与有为因此因不正也。既二因不正。有无两果理自不成。故结破云有无论者执有执无。二俱不成也</p>
<p>大慧复有外道见色形状(至)异虚空起于分别　上以析法破牛兔。此以体法会色空。谓众生所执闻宜不同。故佛施能治巧拙有异。亦是破转计也。言又有外道见色形状质碍变异。虚空分齐空廓无碍。而生执着谓色异空。起妄分别者。此谓如来叙彼计也</p>
<p>大慧虚空是色随入色种(至)色空分齐应如是知　自下正破也。佛语大慧空即是色。随入色种中故。色外无空也。色即是空互为能所建立性故。非色灭空也。色空分齐应如是知</p>
<p>大慧大种生时自相各别不住虚空中非彼无虚空　会昔权说重明色空不二也。谓昔破外道执有我故。说有造色从大种生。自相各别。而密显造色性即空故。更无别色而住于空。故云不住。非彼无虚空也</p>
<p>大慧兔角亦尔观待牛角(至)若待余物彼亦如是　此又引上牛兔二角以合色空。类观诸法差别妄见。一一对破。应知亦尔　然诸外道异计虽多。不出恶见及无因邪因二种因也。言恶见者。谓于诸谛理颠倒推度染慧为性。能障正见招苦为业。谓恶见者多受苦故。此见行相差别有五。一萨迦耶见。谓于五取蕴执我我所。一切见趣所依为业。二边见。谓即于彼随执断常。障处中行出离为业。三邪见。谓谤因果作用实事。及非四见诸余邪说。如增上缘名义遍故。四见取。谓于诸见及所依蕴。执为最胜能得清净。一切斗诤所依为业。五戒禁取。谓于随顺诸见戒禁。及所依蕴。执为最胜能得清净。无利勤苦所依为业。二种因义。如下当说</p>
<p>大慧汝应远离兔角牛角(至)说观察自心修行之法　佛劝菩萨应常观察自心所见妄想之相。既自知已。于一切处转相传授。普使知病识药。令得服行。至安乐处</p>
<p>尔时世尊即说颂言心所见无有唯依心故起(至)自证之境界　上五行偈文显可知。更不繁释　此约外道执牛兔角决定有无。及色空异。以破五法中名相妄想竟</p>
<p>尔时大慧菩萨摩诃萨(至)为渐次净耶为顿净耶　此就净众生心习现流。五法中次明正智义。谓能净者自觉圣智也。所净者自心现流也</p>
<p>佛言大慧渐净非顿(至)令离一切有无恶见　上明四渐四顿者。谓净众生自心现流。其机大者顿之。其机小者渐之。渐者言其权。顿者言其实。权以趋实。实以导权。所以圣人开悟众生。或顿或渐权实偏圆未始不相顾者。庶使含识随宜得入也。又云渐约修行未证入故。谓众生学行止得渐也。顿约修行已证入故</p>
<p>复次大慧法性所流佛(至)取以为实悉不可得　此明三佛建立说法。释成顿渐所显义也。法性所流佛者。报身佛也。说一切自共相法。是自心本识现习气因相。及前转识妄计所执因相。更相系属。种种幻事。皆无自性。故起信云。一切诸法。皆是众生无明妄心而得住持。如镜中像无体可得。而众生不了。种种执着取以为实。岂不误哉</p>
<p>复次大慧妄计自性。执着缘起自性起　言自共相等一切诸法。本无自性。依他众缘和合生起。犹如幻事。即依他起性也。而诸众生妄想计度种种执着取以为实。即是妄计自性执着缘起自性而起</p>
<p>大慧譬如幻师以幻术力(至)种种分别皆无。真实　举喻以明缘起不实。如幻师依草木起众生色像。譬如来藏性。随缘起种种诸法。故肇论云万法假立不真。譬如幻化人。非无幻化人。幻化人非真人也。皆明缘起不实故。</p>
<p>大慧此亦如是(至)是名妄计性生　此以法合。谓于缘起性中生妄计性亦如是</p>
<p>大慧是名法性所流佛说法相　结说因缘所生诸法。皆如幻不实</p>
<p>大慧法性佛者建立自证智所行离心自性相　建立自觉圣智所证法界。离妄想心量自性尘境相。是法佛法</p>
<p>大慧化佛说施戒忍进禅定智慧(至)超无色行　化佛八相示成。应缘摄化。说六度治六蔽。离阴界入解脱诸识相。随宜建立诸法差别。超外道执见。越无色所行。谓外道取无色以为涅槃</p>
<p>复次大慧法性佛非所攀缘(至)当速舍离　攀缘妄念也。所缘妄法也。所作妄业也。余义如文。上既显示三佛说法。此结独举法佛所证法。以劝修学者。故法华经云。虽说种种道。其实为一乘</p>
<p>复次大慧声闻乘(至)分别执着自性相　二约声闻所证圣智。以明正智义。因上劝菩萨修自证圣智境界相。然声闻亦有自证圣智境界相欲简异声闻。故举声闻有二种差别相。初自证圣智异彼外道。故云殊胜</p>
<p>云何自证圣智殊胜相(至)自证圣智境界相　言声闻人。于三界有情。明见无常苦空无我。及四谛境界。厌离五欲栖心寂灭。于蕴界处。若自若共外不坏相。而未获法空。但得人空慧。如实了知故。心住一境住一境已。遂获诸禅八解。三三昧门。八圣道分。四沙门果。而得出离也。但断现行烦恼。未断习烦恼。但断分段生死。未离变易生死。是故名为声闻乘自证圣智境界相</p>
<p>菩萨摩诃萨虽亦得此圣智境界(至)不应修学　明菩萨所证是了一切法本性无生正受乐不同声闻息阴界入。求涅槃乐。菩萨虽亦得是圣智境界。以大悲本愿故。不取证寂灭及三昧乐。故诫诸菩萨。于此乐中不应修学</p>
<p>大慧云何分别执着自性相(至)渐住诸地　此谓声闻知彼四大形显色等种种诸法。非如外道计作者生。然守如来止啼权说。于自共相妄想执着。菩萨于彼应知唯是自心妄现。故应舍离。了我法空。渐入智地到如来境</p>
<p>尔时大慧菩萨摩诃萨(至)常不思议作者耶　三破外道所计。显正智义。因上如来说顿。为显示常不思议智。大慧举以白佛。如来所说常不思议即是此间自证圣智第一义境将非同诸外道所说常不思议作者耶。谓外道以作者为常不思议因相也</p>
<p>佛言大慧非诸外道作者(至)常不思议不成　如来告大慧。非诸外道作者因缘得常不思议。彼因自相不成故。故楞严云。以生灭心为本修因。而求佛乘不生不灭无有是处</p>
<p>大慧我第一义常不思议(至)是故菩萨当勤修学　明如来举上常不思议有因有相成也。能所因相俱离有无。谓自证圣智所行相故非余境。故有相。第一义。智为正因故非生灭。故有因。能所因相离有无故非作者。譬如虚空涅槃寂灭无作法故常不思议。是故我说异诸外道所有诤论。此常不思议。是诸如来自觉圣智所得。故劝菩萨当勤修学</p>
<p>复次大慧外道常不思议(至)非自相因力故常　言外道以无常变异相为常不思议因。故云常。非是自觉所行相因力故常</p>
<p>大慧外道常不思议(至)无常已不因此说为常　明外道见世间所作法。有已还无。悉是无常。妄计神我为常。待无常已。比知是常。佛则反是。不因此说以为常也</p>
<p>大慧外道以如是因相(至)无自因相故　若外道以如是无常因相。成常不思议者。此因相非真实故同于兔角。故常不思议唯是妄想言说何以故。无有常因常相故</p>
<p>大慧我常不思议(至)此不应说　前谓佛反外道。此则外道反佛。曾不能知常不思议自因之相。离有无。超情识。而恒妄计在于自证圣智所行相外。是故如来诫不应说。然三乘之道优劣虽殊。悉皆内证。若心外见法。任说幽玄。然成外道</p>
<p>复次大慧诸声闻畏生死妄想苦(至)无所有故　四约愚智观解优劣。以明正智。不知生死涅槃差别之相。是妄分别有者。谓对生死说涅槃。如对病说药。达生死无故。所对涅槃亦不可得。故思益经云。诸佛出世不为令众生出生死入涅槃。但为度生死涅槃之二见耳。妄想无性。即涅槃故</p>
<p>妄计未来诸根境灭(至)转所依藏识为大涅槃　以凡愚不知生死即涅槃。计未来根境灭作涅槃想。非是自觉所证境界。如来证自智境界者。以有识藏故妄见生死。转识藏故生死即涅槃。故下经云。妄想识灭名为涅槃</p>
<p>彼愚痴人说有三乘(至)常于生死轮转不绝　愚夫以生死异涅槃。为此愚夫说断生死趣涅槃。故说三乘种性。智者说此六趣生死。是妄想心量。无有境界。而彼愚夫。不知三世如来所说生死妄想。是自心现境界。取心外境。计生死相与涅槃差别。故生死流转</p>
<p>复次大慧去来现在诸如来(至)非诸愚夫二分别境　言三世如来说外心现一切诸法不生。何以故谓自心所现非有性故不生。离有无生二种见故不生。此就智者知诸法无生起佛种性。如兔马等角本来不生。凡愚不觉妄取生灭。唯如来自觉所证之处。一切法自体性相不生。非愚夫有无分别境界</p>
<p>大慧身及资生器世间等(至)汝于此义当勤修学　言正报色身及资生器界。一切诸法是本识影像。能所二取之所变现。妄想无性。而诸愚夫堕彼见中分别有无。故告大慧汝于此心现一切法不生义当勤修学</p>
<p>复次大慧有五种种性(至)不定种性无种性　五约种性以验于机。明正智义。因上畏生死苦乐求涅槃。起于种性。故次明种性相也</p>
<p>大慧云何知是声闻乘种性(至)此是声闻乘种性　若闻灭阴界入自共相身得涅槃。知苦。断集。证灭修道时。悲喜异相爱乐修习。于缘起发悟之相不乐观察。应知以修上法。名声闻乘种性</p>
<p>彼于自乘见所证已(至)乃至生于得涅槃觉　此明声闻断惑分齐。类诸菩萨第五六地。然但断三界现行烦恼未断习使及所知障。未度不思议变易死。诸魔外中决定唱言。我得四智究竟觉乃至生于得涅槃觉也</p>
<p>大慧复有众生求证涅槃(至)此是涅槃　言有众生妄计觉知我人众生。长养士夫各各差别。以见神我此是涅槃复有执言自在天等以为作者。名为涅槃。此二即是无种性外道</p>
<p>大慧彼无解脱(至)应勤修习舍此恶见　此明外道计有神我性无解脱法声闻取自共相未获法空。皆不出妄觉。故应劝修习转彼恶见。而趣如来种性故</p>
<p>大慧云何知是缘觉乘种性(至)应为其说缘觉乘法　言若闻说缘起诸法。知缘体空无所染着。或时闻说现种种身。或合多身为一身。或离一身为多身。及于神通变化。信受无违欣乐修习。是谓缘觉乘种性。然有二种不同。一遇佛演说十二因缘法。依以受行。名为缘觉。即如一说。二出无佛世睹缘自悟。名为独觉</p>
<p>大慧如来乘种性(至)当知此是如来乘性　自性无自性法者。谓三自性三无性秘密法也。内身自证圣智法者。谓佛自证一乘了义不可思议真实法也。外诸佛刹广大法者。谓广大悲愿庄严净土摄化众生。究竟到于一切智地法也。若有闻说此等法者。是故名为佛乘种性</p>
<p>大慧不定种性(至)随生信解而顺修学　言此不定人闻说三乘法时。随生信入顺学而成。其性可移故言不定</p>
<p>大慧为初治地人而说种性(至)作此建立　初治地人。即不定种性者。三乘俱可入也。为说是种性。令彼明悟了权趣实。超入第八无所有地。任运至如来地。故作此建立</p>
<p>大慧彼住三昧乐声闻(至)毕竟当得如来之身　此明三乘五性同入如来一佛乘也。谓昔权说三乘五性中。定性二乘。无性阐提。不许成佛。今究竟说。虽有三乘五性之异。由新熏故。本来唯是一佛乘也。举一例诸。是故但云彼住三昧乐声闻。既已修习断烦恼结。若能回心证知识性。见法无我。毕竟皆得无上最胜如来之身</p>
<p>尔时世尊即说颂言预流一来果不还阿罗汉是等诸圣人其心悉迷惑　言小乘初心。修七方便。至见谛理。能断三界见道所断八十八使。创预圣流名预流果。次从是发六无碍道。断于欲界前之六品修所断惑证第六解脱。于人天更一往来名一来果。又发后三无碍道。永断欲界七八九品诸烦恼尽。更不还欲界受生名不还果。又于色界修行。永断上二界修道所断一切烦恼。得尽智无生智。不受后有。名阿罗汉果。如来方便。为畏生死妄想苦愚夫。说断三界烦恼。得诸果差别。然皆不离心量。故云是等诸圣人。其心悉迷乱</p>
<p>我所立三乘一乘及非乘为愚夫少智乐寂诸圣说　佛应机立。三一俱权。三约一施。一对三设。三既不存。一亦非有。为彼愚夫乐寂诸圣。故有是说</p>
<p>第一义法门远离于二取住于无境界何达立三乘　于第一义中诸法无所有。何有教法及有诸乘名</p>
<p>诸禅及无量无色三摩提乃至灭受想唯心不可得　诸禅及无量者。谓四静虑四无量心也。无色三摩提即无色界四空处定也。灭受想谓声闻灭尽定也。言如来说诸禅三昧等诸法。亦无有实。为妄想心量愚夫作如是说。故云唯心不可得。上明正智竟</p>
<p>复次大慧此中一阐提(至)为无始众生起愿故　三约菩萨阐提。知生死涅槃无二。以明如如义</p>
<p>云何舍一切善根(至)善根悉断不入涅槃　言此阐提谤大乘法藏。及作恶言此非随顺修多罗毗尼解脱之说。以断一切善根不得涅槃</p>
<p>云何为无始众生起愿(至)此是无涅槃种性　相菩萨本愿方便。欲断一切众生生死令得涅槃。若一众生未证入者。我竟不入。言一阐提。以谤菩萨藏故不得涅槃菩萨知。生死即涅槃。亦更不得涅槃。以不得涅槃名同。故云亦住一阐提趣。此是无涅槃种性相也</p>
<p>大慧菩萨言世尊(至)是故菩萨一阐提不入涅槃　言舍善根一阐提。以如来神力故。或时善根生。得涅槃。是故菩萨知生死即涅槃。故言不入。以上明如如竟</p>
<p>复次大慧菩萨摩诃萨(至)缘起自性圆成自性　上虽分别三自性为五法。未知何者是三自性。故下正明三自性体也。言妄计自性者。谓诸愚夫妄想计度。所执蕴界入等为实我实法。名妄计性。此有二种。一自性。总执诸法实有自性。二差别。别执常无常等。实有自体。或依名妄计义。或依义妄计名等。约体不出人法二体。约执不出名义二执。又云众生染心于依他起自性中。有二种妄计自性。一者随觉。即现行执。二者惯习习气随眠。即执种子也　言缘起自性者。谓依他众缘和合生起。犹如幻事。名缘起自性。亦有二义。一依真理之他。如波依水起。二依妄缘之他。如波依风　圆成自性者。谓妄想体空。缘起无性。即是圆成。究竟唯一真心。更无所有。故楞严云。无漏真净。云何是中更容他物。上总释竟。下文即别释</p>
<p>大慧妄计自性从相生(至)种类显现生计着故　言妄想无体。但从缘起事相生计执故</p>
<p>大慧彼计着事相(至)是名二种妄计自性相　言计此相起二种妄想。是诸如来建立演说。谓于内外法起男女瓶衣等名。是名相计着相。于彼内外法中计着自共相法。是事相计着相。即是自性差别二计着</p>
<p>大慧从所依所缘起是缘起性　依因也。谓诸法从因缘而生名缘起性。故云未曾有一法不从因缘生</p>
<p>何者圆成自性(至)此是圆成自性如来藏心　言圆成自性无别自体。但于缘起自性。离名相事相妄想分别。自觉圣智所证如如。此即圆成自性法身实体如来藏性清净真心也。是故须假如实方便离念观察方能悟入。故摩诃衍论云。圆成实自性。应知宣说四清净法。一自性清净。谓真如实际胜义法界。二离垢清净。谓即此离一切障垢。三得此道清净。谓一切波罗密多菩提分法。四生此境清净。谓最上乘妙正法教。如是四法。总摄一切清净诸法无有遗余</p>
<p>尔时世尊即说颂言名相分别二自性相正智如如是圆成实　前明世出世间。若因若果染净差别。不离五法。此一行经。还摄五法为三自性。谓名相分别是妄计缘起二自性。正智如如即圆成实　是知三性无际随一全收。真妄互融。性相无碍。从缘起生分别。即是妄计。从缘起悟真实。即是圆成。所以由分别故一分成生死。由真实故一分成涅槃。了分别性空故。即生死成涅槃。迷真实性有故。即涅槃成生死。都是一法。随缘显义成三。三非三而一性圆。一非一而三性具。卷舒不失。隐显常如。非一非三。泯性相于实地。而三而一。耀行布于义天。撮要所归。莫先斯旨</p>
<p>大慧是名观察五法自性法门(至)当勤修学　结成五法三性法门以劝修学</p>
<p>复次大慧菩萨摩诃萨(至)法无我相　既能修学五法三自性已。更当观察人法二无我相言。人无我者。梵云补特伽罗。此言数取趣。谓诸有情。起惑造业。即为能取。当来五趣。名之为趣。虽复数数起惑造业。五趣轮回。都无主宰实自在用。故言无我。经云无我无造无受者。善恶之业亦不亡　法无我者。谓诸法体虽复任持轨生物解。亦无胜性实自在用。故言无我　此二种执我。或有有情总执补特伽罗为我。或有有情别执色受想行识等为我。故瑜伽云。补特伽罗无我者。谓离一切缘生行外。别有实我。不可得故。法无我者。谓即一切缘生诸行。性非实我。是无常故。是故经云。当善观察。上略通释竟。下文即别广释</p>
<p>大慧何者人无我相(至)皆是藏心之所显现　云何人无我。谓离我。云何离我。谓于我所阴界入中分别观察。但是无明业爱等生。于眼识等诸根。妄取自心现妄想境界。皆是藏心妄想施设。彼无有我也。此即就阴界入中以示无我</p>
<p>刹那相续变坏不停(至)躁动不安如猿猴　自下约喻举五观门以明无我。此举无常门也。夫我谓常义。今既无常故无有我。文标六喻。上五喻幻身。下一喻妄心。如水奔流。种牙变易。灯藉众缘。飘风不住。浮云起灭。以上诸喻刹那变坏。此身亦尔。岂有常耶。又妄心躁动等若猿猴。既不能令身心常住。我义焉在</p>
<p>乐不净处如飞蝇　举不净门明其无我。然一切世间贪着此身不净之聚。三十六物秽恶之躯。如彼飞蝇玩于臭处。我谓净义。故知无我</p>
<p>不知厌足如猛火　举苦门以破我。一云如风火。我者乐义。今贪欲无厌。如风中猛火。逢薪转炽。追求不得。为苦所恼。既无有乐。故知无我</p>
<p>无始虚伪习气为因诸有趣中流转不息如汲水轮　举不自在门以示无我。谓无始虚伪习业所熏。往来三有。如汲井轮循环不息。为爱水故溉灌业因。即业因所推。岂有实我</p>
<p>种种色身威仪进止(至)亦如木人因机运动　此举空门以破我。谓观阴界入种种身色。如机关木人咒术所起死尸。虽若云为。实非我也</p>
<p>若能于此善知其相是名人无我智　上以法喻推诘。善知阴界入中悉无有我。如机关木人等。是名人空智</p>
<p>大慧云何为法无我智谓知蕴界处是妄计性言菩萨知缘起阴界入法。若执为实者。是妄计自性。本来非有。故宝积经云。了色不坚如聚沫。思惟诸受等浮泡。想如热时阳焰动。芭蕉诸行应观察。如世善幻舞戏者。刹那便现诸色像。了知识用亦如是。智者于此皆无愿。此破凡夫执有五蕴也。大般若云。苦恼聚沫是蕴相。如来觉为无相　宝积又云。内外十二处。我说心为主。彼复因业生。业由思久住。眼色俱为缘。而生起于识。缘阙则不生。譬无薪之火。如是生诸法。和合互相生。无作无受者。现作用如幻。一切内外法。我已知空幻。愚夫颠倒执。分别我我所。此破凡夫执有十二处十八界也。大般若云。生长门是处相。如来觉为无相。多毒害是界相。如来觉为无相　楞严亦云。根尘同源。缚解无二。识性虚妄犹如空花</p>
<p>如蕴界处离我我所(至)愚夫分别非诸圣者　如阴界入空无我我所。唯共积聚烦恼业故。如绳自缚展转相生。无实自体。一切诸法亦复如是。离自共相。由妄分别种种相现。愚夫如是。非诸圣者。令知悟修超凡入圣</p>
<p>如是观察一切诸法(至)法无我智　言诸圣贤何以不起妄想者。以灭一切心意识名相妄想故</p>
<p>得此智已知无境界(至)而坐其上　自此已下明观察法无我所得利益也。谓见法无我故得入初地。观察开觉次第渐进乃至十地。所作已办。有大宝花王众宝庄严上。有大宝宫殿莲花王座。菩萨修如幻三昧。成就。而坐其上受佛职位也</p>
<p>同行佛子前后围绕(至)而灌其顶　言此菩萨欲受佛位故。同类菩萨以为眷属前后围绕。一切诸佛从十方来。以手摩顶授以佛位。如转轮王授太子王位时。以金钟盛四大海水。灌太子顶上。授转轮王位。譬诸佛皆申右手摩菩萨顶授法王位</p>
<p>超佛子地获自证法(至)应勤修学　以见法无我故。乘兹增进行因圆满。故超菩萨地得如来法身。是故诸菩萨当勤修学</p>
<p>尔时大慧菩萨摩诃萨(至)愿说建立诽谤相　因上观二无我能离有无断常二见。故请建立诽谤相也。非有说有名建立。非无说无名诽谤</p>
<p>令我及诸菩萨摩诃萨(至)三藐三菩提　若如来为我说者。令我等离有无恶见。疾得无上菩提</p>
<p>得菩提已(至)令于正法不生毁谤　言正法离有无。若说于有无。名谤正法</p>
<p>佛受其请即说颂言身资财所住皆唯心影像(至)离心不可得　言依正诸法。不知自心妄现。而起有无建立诽谤。堕于二见也</p>
<p>尔时世尊欲重明此义(至)无有性建立性是为四　此列四名。谓非有相见因性之中。而横立也</p>
<p>大慧诽谤者(至)此是建立诽谤相　彼于所建立法。观察不得而说言无。名为诽谤矣</p>
<p>大慧云何无有相建立相(至)是名无有相建立相　言阴界入无自共相。而妄计此如是。自相也。此不异。共相也。从无始过恶熏习所生故也</p>
<p>云何无有见建立见(至)是名无有见建立见　谓于蕴界处中。妄建立我人众生。以为能见者</p>
<p>云何无有因建立因(至)是名无有因建立因　外道建立初识有因从冥谛而生。佛言此识初不从冥谛因生。其初识本无生。后眼色明念等为因。如幻生。一念不住故。生已有。有还灭</p>
<p>云何无有性建立性(至)是名无有性建立性　言外道于三无为无作法。而建立有性。佛言此离性非性。类明一切诸法。离于有无。犹如毛轮垂发由翳目而生。兔马等角本自无有</p>
<p>大慧建立诽谤(至)当勤观察远离此见　总结离二恶见。以劝修学</p>
<p>大慧菩萨摩诃萨(至)五法自性二无我相已　言佛说八识五法三性二无我者。欲令众生离于名相妄想得如来法身。展转相续成佛不断</p>
<p>为众生故作种种身(至)不住声闻辟支佛道　为利众生令得佛种不断故。随众生善根。影现种种诸色身也。如依缘起起于妄计。以譬如来依众生善根生也。如摩尼珠不作心而随色变。以譬如来不作意。能随众生善根心水大小而变。亦如摩尼随物而变。以譬如来随众生善根现取佛土。大众集会于中说法。其所说诸法不实如幻梦等。菩萨既知诸法如幻。而离生灭断常等见。亦离二乘自共相见</p>
<p>闻已成就无量百千(至)悉令远离有无等执　言菩萨既知诸法如幻。得诸地无量亿三昧现成正觉。复说自心现量法。令众离有无等见</p>
<p>尔时世尊即说颂言佛子能观见世间唯是心(至)一切皆成就　言能观察生死世间唯是自心妄现故。如摩尼无思示于多身。离所作行。则一切成就也</p>
<p>尔时大慧菩萨摩诃萨(至)无生无二无自性相　因上说一切法如幻如梦。即是说法空。故大慧举此空法以请如来。又云自下举空无生等。为显上四门至趣也。所言空者。明前五法非有。无生以显八识不生。无二即二我两亡。离性即三性空寂。故上经云。见诸如来所行境界。毕竟舍离五法自性</p>
<p>我及诸菩萨悟此相故(至)三藐三菩提　我等觉悟已。即离妄想而证菩提</p>
<p>佛言谛听当为汝说(至)说空无生无二无自性　言空者。谓世间妄想计度性句义。为愚夫计着诸法自性。是以我说诸法空无生无二离自性相</p>
<p>大慧略说空性有七种(至)彼彼空　诸教辨空自有增减。斯经虽略。其义不殊</p>
<p>云何相空谓一切法(至)是故名一切法自相空　言诸法相展转因缘积聚无自体故。自他及共俱不生故。相依何住</p>
<p>云何自性空谓一切法自性不生是名自性空　即生性体自性不生</p>
<p>云何无行空所谓诸蕴本来涅槃(至)是名无行空　一切诸决本性常灭。不复更灭。岂有行耶</p>
<p>云何行空所谓诸蕴由业及因(至)是名行空　言五阴诸行法。从众缘所起。无有我我所故。有为诸行空</p>
<p>云何一切法不可说空(至)是名不可说空　一切法从妄想所起。无自性故离言说</p>
<p>云何第一义圣智大空(至)是名第一义圣智大空　谓如来得自觉圣智第一义时。一切妄想见过习气。悉皆离故</p>
<p>云何彼彼空谓于此无彼是名彼彼空　此名互无空。于此无彼。于彼无此。故名空。于彼有此。于此有彼。即不名空</p>
<p>譬如鹿子母堂无象马牛羊等(至)非无比丘众　鹿子人名也。其母即毗舍佉优婆夷深重三宝。造立精舍安止比丘。于中不畜象马等象马无故言空</p>
<p>大慧非谓堂无堂自性(至)非谓余处无象马牛羊　舍及比丘。有不名空。若余处有象马。亦不说象马空</p>
<p>大慧一切诸法自共相(至)空中最粗汝应远离　言是空最粗。非是真空。故劝远离</p>
<p>复次大慧无生者(至)除住三昧是名无生　此解无生。言就因缘中破生故说不自生。若破生说无生。不是真无生。除住八地如幻三昧以上。是名真无生</p>
<p>大慧无自性者以无生故(至)是名无自性　言诸法一念不住。异性起故。名无自性</p>
<p>云何无二相大慧如光影(至)皆相待立独则不成　言譬如光影长短黑白。悉相待立无实故。不得言二</p>
<p>大慧非于生死外有涅槃(至)无自性相汝当勤学　谓了妄想性空。即生死成涅槃。若迷真实性有。即涅槃成生死。如生死涅槃既无二。类通一切法亦尔</p>
<p>尔时世尊重说颂言我常说空法远离于断常生死如幻梦而彼业不坏　言真实道理生死实空。犹如幻梦。但不得幻梦解者。生死诸业即不可坏</p>
<p>虚空及涅槃灭二亦如是愚夫妄分别诸圣离有无　举上三无为空。不得对涅槃说生死。亦不得对生死说涅槃。愚夫妄想故说为二。圣人体达故离有无</p>
<p>尔时世尊复告大慧菩萨摩诃萨言(至)皆是此义　言空等义。普入诸经。无有一法不含斯理</p>
<p>大慧诸修多罗(至)令生水想而实无水　此谓会权归实也。而诸经有不说空无生者。以众生悕望不一。故如来随众生心作种种异说。而实在乎心悟不在文言。譬如群鹿为渴所逼。见春时焰而作水想。迷乱驰趣。而彼阳焰实非是水</p>
<p>众经所说亦复如是(至)应随顺义莫着言说　劝依实义莫着言说</p>
<p>尔时大慧菩萨摩诃萨(至)如无价宝在垢衣中　如来藏经亦云一切众生贪嗔痴诸烦恼中。有如来身。常无染污德相具足。如我无异</p>
<p>外道说我是常作者(至)岂不同于外道我耶　此难如来。若说有如来藏义。是违上一切修多罗皆应说空。即同外道说有神我。然彼计我其义有三。一者体常名为作者。二者虽在五阴而离于求那。三者遍历诸趣实非生灭。今说藏义。岂非同于外道我耶</p>
<p>佛言大慧我说如来藏(至)不应于此执着于我　言如来所说不同外道神我也。外道说我如麻麦拇指立其定相。佛说如来藏。或名为空。或名实际。乃至无愿。斯则体一。应物名异。不同外道所说神我。以愚夫恐怖于无我故。如来方便说无所有境界。作如来藏门。劝诸菩萨不应于此。同于外道计我</p>
<p>大慧譬如陶师于泥聚中(至)种种名字各各差别　如陶师依一泥聚。随其所须。方便作种种。器以譬如来于一法无我。应机方便或说如来藏。或说无我。种种名字不同也</p>
<p>大慧我说如来藏(至)应知无我如来藏义　此明欲离妄见。证无上菩提。应知无我如来藏义　然言如来藏者通有三义　一隐覆义。谓覆藏如来故云藏也。故理趣般若经云。一切众生皆如来藏。胜鬘经云如来法身不离烦恼藏名如来藏　二含摄义。谓如来法身含摄一切身相国土。神通大用无量功德故。亦谓含摄一切众生皆在如来藏内故　三出生义。谓此法身既含众德。了达证入即能出生。故十地论云。地智能生无漏因果。亦能生成人天道行　此三义者。初约迷时后约悟时。中间克体。故胜鬘经云。若于无量。烦恼所缠如来藏不疑惑者。于出缠无量烦恼藏法身亦无疑惑。但果显易信。因隐难明故。浅识之流轻因重果愿诸学者深信自心</p>
<p>尔时世尊而说颂言士夫相续蕴众缘及微尘胜自在作者此但心分别　外道所计由神我故令阴相续。又计微尘等与生法为缘。或计一切悉是胜妙自在天之所作。此但心量妄想</p>
<p>注大乘入楞伽经卷第三注大乘入楞伽经卷第四</p>
<p>尔时大慧菩萨摩诃萨(至)成大修行　因上入三解脱门疾得菩提。故大慧请如来说如。诸菩萨等。所修行法无漏方便</p>
<p>佛言大慧菩萨摩诃萨(至)则得名为大修行者　如来言具四方便能成就大修行。此举四名。下自征释</p>
<p>大慧云何观察自心所现(至)如是观察自心所现　此谓三界依正等法。唯是自心过习所熏。分别随入之所现者如起信论云。以一切法皆从心起。妄念而生也。如是观察名为正观</p>
<p>大慧云何得离生住灭见(至)转所依止获意生身　远离生见者。谓七地满功用位毕。于二种生中。而能离彼相生见也。证如幻性。住第八地。了心识等。得意生身者。即无功用道觉法自性意生身也</p>
<p>大慧言世尊以何因缘名意生身　因上八地菩萨既云转所依识。云何复名意生身。故问意生身者何因缘</p>
<p>佛言大慧意生身者(至)得远离于生住灭见　意有三义故取意为喻。一迅疾。二无碍。三遍到。以喻菩萨得如幻三昧。现形十方以化众生亦有此三义也　从意生身者亦复如是已下。以法合喻可知</p>
<p>大慧云何观外法无性(至)汝应如是勤加修学　此明修四如实行。成上四种法门。谓观自心所现行。成上一切法空门也。远离生住灭见行。成上无生法门也。善知外法无性行。成上无自性法门也。专求自证圣智行。成上无二门也。是名菩萨成就四法。得修行者如实大方便。故劝汝。当勤行修学</p>
<p>尔时大慧菩萨摩诃萨(至)不妄执诸法渐生顿生　因上见妄想缘生于三界。故大慧举因缘相以请问</p>
<p>佛言大慧一切法因缘生(至)是名外缘前后转生　言泥团为因。水杖等为缘。而成于瓶为果。如泥瓶因果既尔。例余缕叠等四亦复如是。皆以缕草种酪为其因。叠席牙酥为果。缘义可知。是名缘生之法。必先因后果展转而生。谓亲起者为因。疏助者为缘也</p>
<p>内者谓无明爱业等(至)此但愚夫之所分别　内缘者。谓以无明爱业等为因缘故。生阴界入身名之为果。但是愚夫虚妄分别。各见差别。广如中论破因缘品。所明然外由内变。本末相收。为一缘起</p>
<p>大慧因有六种谓当有因(至)观待因　上通说一切诸法内外因缘竟。自下。别说六种因及四种缘。皆是愚夫自所分别</p>
<p>大慧当有因者谓内外法作因生果　言后果起时名为当有。即是现在作因。当来得果。名当有因也</p>
<p>相属因者谓内外法作所缘生果蕴种子等　谓作攀缘已。内外法生。能所因果更相属故。蕴果也种子因也</p>
<p>相因者作无间相生相续果　言互为果相。相续不断名为相因。对法论云。俱有互为果。如大相所相。心于心随转。谓有为相于有为法。有为法于有为相。心于随心法。随心法于心。互为果故。亦名俱有因也</p>
<p>能作因者谓作增上而生于果如转轮王　一切有为唯除自体。以一切法为能作因。由彼生时无障住故。譬如国人。以其轮王不为损害。咸作是言。我因轮王而得安乐</p>
<p>显了因者谓分别生能显境相如灯照物　言妄想事生已能显境相。能所因果互相发明。如灯照物</p>
<p>观待因者谓灭时相属断无妄想生　如长短高下互相因。待因果亦然。因灭果起故名灭时相属断。不见妄想法生</p>
<p>大慧此是愚夫自所分别(至)求其因相不可得故　自下破计六种因缘生。是自心妄想相。若言顿生者。则能所因果无别。何有因相　若渐生者求其体相亦不可得如未生子云何名父　言未生子不得名父。此之一喻俱破二见。若因果同时顿生者。则如父子齐体。尊卑莫辨。若先因后果。则父先子后。子若定后父称何从。以此责之。二见都丧。父喻因。子喻果。又云如无父故不得名子。前分已灭故。后分不得次第名</p>
<p>诸计度人言以因缘(至)皆是妄情执着相故　此说妄计四缘生者。谓亲能辨果名曰因缘。更相依故谓所缘缘。前后开导称为次第。不碍生义故云增上。诸计度人。以是四缘能所生法相系属次第生者。皆不可得。唯是心量妄想执着相故。四缘广义。如唯识论所明</p>
<p>大慧渐次与顿皆悉不生(至)渐顿生见　佛昔方便说一切法从因缘生。以破外道自然无因邪因。又说缘生无我。破外道执有我。如下偈云。为遮于能作。说因缘和合。为遮于常过说缘是无常。今此会令舍权乘。达唯心现。故结破云。应离因缘和合相中。顿渐生见　然遮异见。权实教中通有三说。一令诸菩萨知一切法从因缘生。异外道见。二知从心现。舍二乘见。三唯心性起。不同权教。学者应知</p>
<p>尔时世尊重说颂言一切法无生亦复无有灭于彼诸缘中分别生灭相　以一切法无生故不得言灭。但于彼不实诸缘中。妄分别有生灭之相</p>
<p>非遮诸缘会如是灭复生但止于凡愚妄情之所著　明佛不遮缘起灭复生法。以法自性不生故。唯为断凡愚痴惑妄想所计着故</p>
<p>缘中法有无是悉无有生习气迷转心从是三有现　言缘起有无一切诸法皆无生。唯从自心习气迷转。故三有现三有者。谓欲有。色有。无色有也</p>
<p>本来无有生亦复无有灭(至)而说有生灭　若离二取一切妄见。则知所生法。能生因缘。悉皆本无。非复推之使无也</p>
<p>尔时大慧菩萨摩诃萨(至)于二义中而得清净　因上言但随世俗故。而说有生灭。故大慧举言说分别相。及心法门以请问也</p>
<p>佛言大慧有四种言说分别相(至)是为四　四种言说文显可知。又梦言说者。亦云八地菩萨得无生忍觉已。缘胜解行地乃至七地。先所经境界不实。说诸法如梦故。名梦言说</p>
<p>大慧复言世尊(至)何处何因云何而起　问言说所出处。问言说因何而生</p>
<p>佛言大慧依头胸喉唇齶齿舌和合而起　此等诸缘出言说处</p>
<p>大慧复言世尊言语分别(至)分别为因起言语故　谓彼言说因分别生</p>
<p>若异者分别不应为因(至)是故非异亦非不异　若言说与分别异者。不应因分别起言说。若言说与分别不异者。以分别不显义言说亦应不显义。而言说能显义是故俱非</p>
<p>大慧复言世尊(至)因言而入非即是言　因上言说能显义。故大慧问为言说是第一义。为所说是第一义。并重举上第一义心法以请问。而佛答言。非言语是。亦非所说。何以故。第一义者是自证圣智三昧乐境。因言而入非即是言。是故言杀如标月指。若复见月。了知所标毕竟非月</p>
<p>第一义者是圣智内自证境(至)于第一义不能显示　言语生灭动摇。是无常故。从众缘生即无自体。云何能显第一义</p>
<p>第一义者无自他相(至)应当远离言语分别　言第一义谛绝自他相。言说涉有相故不能显示。又第一义者但唯证入自性真心。心外无法。外种种法悉皆无性。言说妄想岂能显示。故劝离言说分别依第一义</p>
<p>尔时世尊重说颂言诸法无自性亦复无言说不见空空义愚夫故流转　以诸法无体故。亦无有言说。凡愚不见言说空所说空故。流转生死</p>
<p>一切法无性离语言分别诸有如梦化非生死涅槃　言一切法及言说不实。如梦如化。如梦化者。岂有生死涅槃定相</p>
<p>如王及长者为令诸子喜(至)自证实际法　上一颂举喻。下颂法合。谓我今所演自觉圣智实际境界。不说言说所说</p>
<p>尔时大慧菩萨摩诃萨(至)自证圣智所行境界　大慧因上言第一义者。是自证圣智所得。非言说分别境界。即举自证圣智。所得第一义以请问。然第一义。体离一异有无断常俱不俱等四句见故。大慧请离四句法也。此中说三法以明四句。有十二句。依文有九。隐显互出。一异上有四句。有无上有三句。常无常上有二句。经家略故。具如四宗论所明</p>
<p>远离妄计自相(至)具足圆满一切功德　言非独离外道见。亦离二乘执阴界入自共相见。令诸菩萨及诸众生。速证如来无上种智</p>
<p>佛言大慧善哉善哉(至)常无常等一切自性　上虽言离有无等。未知何者是有无。今正出有无法体。言凡夫愚痴。不知是自心量妄习为因之所变现。执着外法为有为无。起四句等见。此是妄计有无体也。下十二喻。况此有无一异等法。皆不真实。是应远离。答上愿为我说离一异有无常无常等所行境界</p>
<p>大慧譬如群兽为渴所逼(至)堕一异等执着之中　鹿逐时焰。况愚乐欲境言愚痴凡夫亦复如是。合上群兽。无始戏论分别所熏三毒烧心。合上为渴所逼。乐色境界见生住灭。合上于热时焰而作水想。取内外法。堕一异等执着之中。合上迷惑驰趣不知非水</p>
<p>大慧如乾闼婆城(至)离二自性法起有性分别　言三种量者。一曰现量。二曰比量。三曰圣言量。量者是楷定义。譬夫升斗量物也。现量者。现即显现。谓分明证境。不带名言。无筹度心。亲得法体。离妄分别。而非错谬。比量者。比即比类。谓以因由譬喻。比类量度而得知故。如远见烟必知有火。隔墙见角必知是牛。虽不亲见。亦非虚妄。圣言量者。谓以如来圣教为准绳故。故古德曰吾佛灭后。以经论为绳墨。知识为指南。以防闲魔外是也　五分论者。一宗二因三喻四合五结。宗因喻三。亦云三支比量。喻合但成之。且如外道妄计。执声为常。于声明中立量云。声是有法。定常为宗。因云所作性故。同喻如虚空。然而虚空非所作性。则因上不转。引喻不齐。立声为常不成。若佛法中声是无常。故立量云。声是有法。定无常为宗。因云所作性故。同喻如瓶盆。如楞严经云。音声杂语言。但依名句味。岂常也哉。外道种种计执。自谓过人。若不类彼立量比破之。何由破执。故如来所说五分论者。如以楔出楔。将声止声也。所谓摧魔外之异执。定佛法之纲宗。令诸众生。于自觉圣智所证境界。离有无等诸异见故。愚夫迷教者。犹计有性。一异断常妄想分别</p>
<p>大慧诸修行者转心意识(至)则着我人众生寿者　诸修行者应灭心意识离二自性能取所取。入如来地。于有及无不生妄想。若于自觉所证境作有无计。还着我我所</p>
<p>大慧一切诸法自相共相(至)自证圣智三昧乐境　言化佛但随顺愚夫妄起之见作种种言说。说自相共相。令知不实法故。非非佛者。宋魏二译皆云法佛</p>
<p>大慧譬如水中有树影现(至)俱不俱等一切分别　如来结劝于所证中。应离如上凡夫外道生灭一异。有无断常。俱不俱等恶见分别也　然天竺邪见。大约有三。一佛法外外道。如上计执四句。及六师九十六种外道是也。二附佛法外道。起自犊子方广。自以聪明读佛经书。不明正见。别生妄解。譬夫牛饮水成乳。蛇饮水则成毒。诸师皆推不受。是附佛法邪见人也。三学佛法成外道。执佛教门而生恼烦。不得悟入。大论云。若不得般若方便。入阿毗昙即堕有中。入空即堕无中。入昆勒堕亦有亦无中。中论云。执非有非无名愚痴论。倒执正法还成邪见人。又大乘四门皆成见者。实语是虚妄。生语见故。涅槃是生死。起贪着故。多服甘露。伤命早夭。失方便门。堕于邪执故称内邪见也。是知法无定相。回转随心。执则成非。达之无咎。如四句法。通塞由人。在法名四句。悟入名四门。妄计名四执。毁之名四谤。四句不动得失空生。一法无差。升沈自异。但有所重所依。立知立解。丝毫见处不忘。皆成外道。故知见在即凡情亡即佛</p>
<p>尔时世尊重说颂言诸识蕴有五犹如水树影所见如梦幻不应妄分别　此颂上三喻类于五蕴。不应妄起分别</p>
<p>三有如阳焰幻梦及毛轮若能如是观究竟得解脱　颂牒四喻明三有不实。以是观者必得菩提</p>
<p>譬如热时焰动转迷乱心(至)愚夫生执着　上一颂颂前初喻。次一颂颂前法合</p>
<p>无始生死中执着所缠覆　通颂十二喻意。由于无始执着我法所缠覆故</p>
<p>退舍令出离如因榍出榍　上十二喻。如逆榍欲去生死榍</p>
<p>幻咒机所作浮云梦电光观世恒如是永断三相续　又颂五喻。观世如是能断三界永无相续。浮云。电光。上无文</p>
<p>此中无所有如空中阳焰如是知诸法则为无所知　言知诸法无体则无可知</p>
<p>诸蕴如毛轮于中妄分别唯假施设名求相不可得　言诸阴非有。假名亦空。无自性相</p>
<p>如画垂发幻梦乾闼婆城(至)愚夫妄分别　又通颂七喻。显有无一异常无常等四句见不实。画喻上文无</p>
<p>明镜水净眼摩尼妙宝珠(至)亦如石女儿　此明诸法虽现。皆无实事。净眼。石女儿。上文无</p>
<p>复次大慧诸佛说法(至)时微尘等而共相应　言诸佛出世凡演说法。离四句。绝百非。建立诽谤。凡情圣量所不能及。大机未遇。皆以四谛十二因缘。证灭修道。解脱生死而为滥觞之首。不与诸外道胜性自然而共其相。虽初说小乘之因缘。已胜外道之玄妙</p>
<p>大慧诸佛说法(至)犹如商主善导众人　为净惑。智二种障故。犹如商主引导商人。知道中通塞过咎止宿之处。而又善。别种种诸宝以譬如来引导众生。断除二障。令住无相法中安隐之处。而又善别诸乘差别地位之宝也　言惑智二障者。如起信论云。六染心者名烦恼碍。能障真如根本智故。无明义者名为智碍。能障世间自然业智故。此义云何。以依染心能见能现。妄取境界。违平等性故。以一切法常静。无有起相。无明不觉妄与法违。故不能得。随顺世间。一切境界种种知故。此约本末相依以明二障义若约二执以明二障者。如后当引。成唯识论以释其义</p>
<p>复次大慧有四种禅(至)攀缘真如禅诸如来禅　因上二障能障圣道。不证如来菩提涅槃二转依果。凡学道者应修禅定。发生无漏妙慧。方能净彼二障。故次说四种禅也亦云六波罗蜜中。禅定一行最为神妙。能发起性上无漏智慧。万行万德。乃至神通光明。皆从定发。故三乘学人欲。求圣道。必须修禅。故通明四种禅也</p>
<p>大慧云何愚夫所行禅(至)是名愚夫所行禅　言修二乘观行者。达人无我。见自他蕴界处皆是无常苦空不净之相。观察不舍得初静虑。渐次转胜至无想。受灭尽三昧。然不离相故。名为愚夫所行禅</p>
<p>云何观察义禅(至)是名观察义禅　义者。诸法实相也。从初地至七地菩萨。观二乘外道等法俱知不实已。于法无我诸地相义。随顺正观。故名观察义禅也</p>
<p>云何缘真如禅(至)是名缘真如禅　何者是妄念。谓此二无我是妄念。何以故为对治二种我见故。说二种无我。以所治既不实。能治亦是妄。故言二无我虚妄念。若如实知如理平等。不起二无我妄念。是名缘真如禅。一作正念真如禅</p>
<p>云何诸如来禅(至)是名诸如来禅　言得如来地自证圣智真实法身。常住寂灭。令众生得三种乐。及得如来智慧法身不思议事也。三种乐者。禅定乐。菩提乐。涅槃乐。是名如来禅。又先德约凡夫外道三乘一乘。所依不同。通有五种禅。谓滞异计欣上。厌下而修者是外道禅。正信因果亦以欣。厌而修者。是凡夫禅。悟我空偏真之理而修者。是小乘禅。悟我法二空所显真理而修者。是大乘禅。若顿悟自心。本来清净。元无烦恼。无漏智性本自具足。此心即佛毕竟无异。依此而修者是最上乘禅。亦名如来清净禅。亦名一行三昧。亦名真如三昧。此是一切三昧根本。若能念念修习。自然渐得无量百千诸三昧也</p>
<p>尔时世尊重说颂言愚夫所行禅观察义相禅攀缘真如禅如来清净禅　颂上四禅名也</p>
<p>修行者在定观见日月形波头摩深险虚空火及画　此明外道二乘修禅之相也。言外道计着神我。于禅观时见如日月形状明净朗曜。或见红莲在深险之下。二乘以自共相为实有。灰身灭智同于虚空。如薪尽火灭以为究竟涅槃。画字恐误。余二本皆作尽字</p>
<p>如是种种相堕于外道法亦堕于声闻辟支佛境界　如上诸相。是外道及声闻辟支佛禅境界也</p>
<p>舍离此一切住于无所缘　上句观察义禅。下自是攀缘真如禅</p>
<p>是则能随入如如真实相(至)而摩是人顶　言入如来清净禅也</p>
<p>尔时大慧菩萨摩诃萨(至)说何等法名为涅槃　因上外道以见神我为涅槃。二乘以身智灭如薪尽火灭为涅槃故问如来说何等法为涅槃</p>
<p>佛告大慧一切识自性习气(至)即是诸法性空境界　言诸识等见习转已名涅槃者。谓无明转即变为明。如融冰成水更非他物不余处来。故云即是诸法性空所显真实境界</p>
<p>复次大慧涅槃者(至)一切圣者自证智所行故　明如来所证涅槃境界。离断常有无性故。云何非常。谓除自共相妄想故非常。云何非断。谓三世如来所证得故非断</p>
<p>复次大慧大般涅槃(至)诸修行者之所归趣　以更不受生相续故涅槃不死。以非有为生住灭法故涅槃不坏。以无坏无死故。为修行者之所归趣</p>
<p>复次大慧无舍无得故(至)不一不异故说名涅槃　涅槃无烦恼可舍。无菩提可得。故非断常一异。唯证相应。是名如来涅槃</p>
<p>复次大慧声闻缘觉(至)彼于其中生涅槃想　二乘觉知阴界入中无冥谛神我。舍离愦闹。烦恼障灭不生颠倒。不起未来生死分别。彼于其中生涅槃想。故法华经云。但尽生死名为解脱。其实未得一切解脱</p>
<p>复次大慧有二种自性相(至)以不觉自心所现故起　因上一切识自性习气等转。说名涅槃。然一切识自性是凡夫法。故明凡夫计着一切识自性起二种自性相也。谓无始以来。妄想言说习气不断故。计著有言说自性相。不知自心所起诸法故。见有自共相阴界入一切法。故执着着法自性相</p>
<p>复次大慧诸佛有二种加持(至)手灌其顶　因上凡夫计着起二种自性相故。如来对上二种自性相。故以二种加持加诸菩萨</p>
<p>大慧初地菩萨摩诃萨(至)菩萨摩诃萨者是　言初地菩萨蒙如来神力加持故。入菩萨大乘照明三昧。入已。一切诸佛皆现其前。三业加持。如金刚藏。华严会中住初地时。及余成就初地功德相菩萨亦如是加</p>
<p>大慧此菩萨摩诃萨(至)受灌顶已而得自在　菩萨蒙加入定已。于百千劫。积集一切诸善根故。渐入诸地。能达治所治相。至法云地者。总收地义略有二种。一者果分。此不可说。唯证相应。二者因分。可以寄言辩于行解断证等故。故此十地。修十胜行。断十种障。证十真如。建立十地。行有二种。一者通相。于地地中。具修一切诸善行故。二者别相。此复有二。一者十度。虽诸地中皆具修习。然别地相各说一增。初地檀增。二地戒增。乃至十地智度增。复修十行。今略对明。谓初欢喜地修愿乐行。说十大愿。乐利乐故。便能断异生性障。证遍满真如。而此真如二空所显。无有一法而不在故。证此便得名欢喜地。谓初获圣性。具证二空。能益自他。生大欢喜。乃至第十地修受位行。断于诸法中未自在障。便证业自在等所依真如。而此真如普于一切神通作业总持定门皆自在故。证此便得名法云地。谓大智云含众德水。蔽如空粗重。充所依法身故　然此十地通于三乘。一乘虽同意明寄位。若约三学。初地愿。二地戒。三地定。四地已上皆慧摄。若约圆修行行齐修通有三德。一证道德。证智契如故。二教道德。随德差别故。三不住道德。不住生死及涅槃故。一地之中具足一切诸地功德。初后圆融故。若一向别逐行位而阶差。若一向同失进修而堕寂。所以位位具德。陛降宛然。重重练磨。本位不动。将受佛职。坐莲华王座。眷属围绕。众宝璎珞庄严其身。十方诸佛皆舒右手摩菩萨顶。譬如自在转轮圣王及天帝释。太子灌顶以授职位。而得自在故</p>
<p>此诸菩萨亦复如是(至)异则不能　法合结示。如文可知。若不如是则不能见</p>
<p>复次大慧诸菩萨摩诃萨(至)皆由诸佛二种持力　凡住获通善说法要。皆由二种神力加持所致故</p>
<p>大慧若诸菩萨(至)有如是等广大作用　言离加持神力能说法者。诸凡夫应能说。言凡夫不能也。况佛以大悲加持一切无情之物。尚演法音。矧有心者乎。事见月光童经所明。但有见闻无非获益故</p>
<p>大慧菩萨复白佛言(至)及殊胜地中手灌其顶　佛上说如初十二地。未明加之所以。故大慧请问何缘神力偏加二地</p>
<p>佛言大慧为欲令其远离(至)以加持力持诸菩萨　为离二种过故初地须加。为得二种利故十地须加。忘失菩提心修诸善根。是为魔业。等如华严大集中所明</p>
<p>大慧若不如是(至)以加持力摄诸菩萨　言初地不加。必堕外道恶见。及声闻境十界。地不加。不能速得菩提</p>
<p>尔时世尊重说颂言世尊清净愿有大加持力初地十地中三昧及灌顶　菩萨积集善根。如来本愿故加。犹如摩尼无思而应。故云清净</p>
<p>尔时大慧菩萨摩诃萨(至)说作缘起非义有别　因上言诸佛说法。以谛缘起灭道解脱而为其首。非与外道性胜自在宿作自然时微尘等而共相。故大慧举上佛自说缘起请问世尊。如佛说缘起是由作起。非心自体起。外道亦说胜自在天等而生诸法。今佛但以异名说作缘起。非别有义耳</p>
<p>世尊外道亦说以作者故(至)本无而生生已归灭　此难如来所说正类外道也</p>
<p>如佛所说无明缘行(至)是故外道说胜非如来也　言如来说十二缘中无明无因。非是有因。又说无明有故行有。行有故识有。非渐次相待。其义不成。复难如来说缘起不如外道。故言外道说胜。非同如来</p>
<p>何以故外道说因(至)又此有故彼有者则无有因　何所以外道胜如来。谓彼说微尘世性等因。不从他缘生。而能生他。因常为因不为果。是故外道说胜也。如佛所说。观行是无明果。观识即是因。如是一法。即是因。即是果。因缘杂乱。无明生诸行。诸行生老死。老死生无明如是展转。成无穷过。又此有故彼有者。则无有定因。以是二义。释成如来说不如外道</p>
<p>佛言大慧我了诸法唯心所现(至)非我所说　谓了诸法非有无生。但唯心现。故无说法因缘过失。若不如是了知诸法。心外见境计著有无。有所言说皆成戏论</p>
<p>大慧菩萨复白佛言世尊(至)若无诸法言依何起　有言说因缘之名。必有所说因缘诸法。若无所说因缘性。言说依何而生</p>
<p>大慧虽无诸法(至)有诸法者此论则坏　言一切法但有言说。都无实义。故引龟毛兔角喻之。以明纵有言说自性。亦无所说诸法自性</p>
<p>大慧非一切佛土皆有言说言说者假安立耳　此又明言说性亦无也。故起信云。以一切言说。假名无实但随妄念不可得故。若言说有性。则一切刹土。皆应有言也</p>
<p>大慧或有佛土瞪视显法(至)非由言说而有诸法　释上非一切刹土皆有言说以显法。是故无言说自性</p>
<p>此世界蝇蚁等虫虽无言说成自事故　释上言说是假安立耳。言见此愚夫无知如虫蚁等。故作言说以辨法相。故上经云。有诸言说。悉由愚夫希望见生。亦云微细诸虫。尚无有言说。而各办其事</p>
<p>尔时世尊重说颂言始虚空兔角及与石女儿无而有言说妄计法如是　言上三物并无体性。但有言说妄计诸法名实自性亦尔</p>
<p>因缘和合中愚夫妄谓生不能如实解流转于三有尔时大慧菩萨摩诃萨(至)所说常声依何处说　因上佛谓言说所说皆无自性。则无有因缘法。故大慧举余修多罗佛自说十二因缘。有佛无佛。性相常住。故问所说常声。依何处说</p>
<p>佛言大慧依妄法说以诸妄法圣人亦现然不颠倒　言即说虚妄法为常也。为愚夫见因缘妄法。执以为实起生灭见。如来说言此即是常。以彼妄法诸圣亦现。然不起于有无颠倒</p>
<p>大慧譬如阳焰火轮垂发(至)有智不然然非不现　此七喻者明境是一。而见有异也</p>
<p>大慧妄法现时无量差别(至)一切愚夫种种解故　彼虚妄法现时。虽有种种无量差别。如水中月。然非无常。何故不是无常。言虚妄法离有无故。非无常云何离有无处起。虚妄见谓诸愚夫种种境界。是离有无处。而起种种虚妄见解</p>
<p>如恒河水有见不见(至)圣于妄法离颠倒见　如恒河水。饿鬼见为火。无火处见火。即是见他好人不见者。以譬愚夫无虚妄处见有虚妄。即是见他圣人不见者。是故。诸圣于虚妄法。悉离颠倒有无见故</p>
<p>大慧妄法是常(至)是故妄法其体是常　言诸妄法是真常故。无种种相异可得故。以愚夫妄想分别言有异故</p>
<p>大慧云何而得妄法真实(至)非圣言说　有少分想者。谓生心动念。念即乖法体。失正念故。既失正念。非愚夫戏论乎</p>
<p>大慧若分别妄法是倒非倒(至)凡夫种性　若愚夫分别缘起妄法为倒非倒。遂有二种种性差别</p>
<p>大慧圣种性者彼复三种(至)所谓计着自相共相　谓彼愚夫观察妄法。取自共相。起声闻乘种性</p>
<p>大慧何谓复有愚夫(至)离于愦闹　即彼声闻所观虚妄。自共相法。远离计着起缘觉乘种性</p>
<p>大慧何谓智人分别妄法(至)无有外法　智者观此妄法实相。了彼能见所见。从自心起故。无有外法有无妄想。起佛乘种性</p>
<p>大慧有诸愚夫分别妄法(至)此则成就生死乘性　此释第二愚夫种性。言诸愚夫。于此妄法取种种事性相。决定执有实我实法。起生死乘种性</p>
<p>大慧彼妄法中种种事物非即是物亦非非物　言此虚妄法离有离无。是名三乘及凡夫种性</p>
<p>大慧即彼妄法诸圣智者(至)悉离一切诸分别故　此重释成佛乘种性。如文可知。问曰上云妄法是常。以分别故而有别异。谓即真如愚夫分别名为妄法。此云即彼妄法习气转依。即说此妄名为真如。既妄法即真如。无复妄法。与谁论即耶。答曰如为不识水人。指冰是水。指水是冰。但有名字。宁有二物论相即耶。亦如一珠向月生水。向日生火。不向则无水火。一物未尝二。而有水火之殊耳。一心法门亦复如是。在凡夫即真如名妄法。在圣人即妄法名真如。圣凡情尽。真妄见亡者。孰得而名乎</p>
<p>大慧菩萨白佛言世尊所说妄法为有为无　举上三乘凡夫同观妄法。以问如来为有为无也</p>
<p>佛言如幻无执着相故(至)应如外道说作者生　言妄法如幻。不可以有无而计着故。若计著有性相者即是真实不可转故。则诸缘起妄法。应同外道计从有无生一切法</p>
<p>大慧又言若诸妄法同于幻者此则当与余妄作因　若诸妄法同于幻者。此幻应与愚夫妄法作因当来必招余报果故</p>
<p>佛言大慧非诸幻事(至)以诸幻事无分别故　非幻与妄惑为因。以幻不实。不起过恶及分别故。若起诸过生分别者。是则为因。故非与余妄作因</p>
<p>大慧夫幻事者从他明咒(至)非诸圣者　此明妄法如幻。若心想计著者。但是愚夫</p>
<p>尔时世尊重说颂言圣不见妄法中间亦非实以妄即真故中间亦真实　上二句。言圣人知妄惑体无实故不。见于妄法。下二句谓观妄法实性故。妄惑即是真实</p>
<p>若离于妄法而有生相者此还即是妄如翳未清净复次大慧见诸法非幻(至)故说一切法如幻　言诸妄法离幻更无相似。故说一切法如幻也</p>
<p>大慧言世尊为依执着(至)此执着颠倒相耶　既言离幻更无相似。为计着种种幻相言如幻耶。为异依此计。着颠倒相言如幻耶</p>
<p>若依执着种种幻相(至)见种种色相不无因故　若计幻相。谓诸法皆如幻者。余有性法。即非如幻。故言非一切法悉如幻。何故不如幻见人天男女色相非无因故。亦非因咒术而起故。不如幻者故</p>
<p>世尊都无有因(至)言一切法与幻相似　言都无别因。令诸色相差别显现。可言如幻。是故不可以见幻相相似。说一切法如幻也</p>
<p>佛言大慧不依执着(至)不实速灭如电故说如幻　不以幻相有种种。人天有种种。二法相似。言一切法如幻。以一切法当体不实。速起速灭如彼电光。故说如幻</p>
<p>大慧譬如电光见已即灭(至)而妄计着种种色相　譬如电光刹那顷现。现已即灭。迅速无常。世间现见。类合诸法。依自心妄想现亦尔。不能观察不实非有。而起执着自共色相</p>
<p>尔时世尊重说颂言　非幻无相似亦非有诸法不实速如电如幻应当知　上二句颂非幻无有相似。故说一切法如幻。下二句颂上答文</p>
<p>尔时大慧菩萨摩诃萨(至)将非所说前后相违　大慧因佛先说一切法无生。今又谓不实速如电说一切法如幻。故言世尊前后所说自相违</p>
<p>佛言大慧无有相违(至)见其无性本不生故　由了诸法唯自心现。即知生本无生故。龙胜云。诸法不自生。亦				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 