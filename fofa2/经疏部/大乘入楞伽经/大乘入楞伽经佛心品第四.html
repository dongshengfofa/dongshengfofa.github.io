<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛心品第四</p>
<p>将释此品义有三门。初叙来意。二释品名。三释经文　初来意者。上品通明心生灭门觉与不觉二义。摄一切法。生一切法。故但总名集一切法品。自下凡十三品。别明心生灭门觉与不觉二义。生摄一切法。此品居首。故次来也　二释品名者。梵音佛陀。此云觉者。梵干栗陀耶。此名真实心。即一切佛自性离垢妙净明心也。故名佛心品　次经文下正释经文。余品文前亦各有三门。应准思之。更不开释</p>
<p>尔时佛告大慧菩萨摩诃萨言(至)大慧言唯　因上言自觉圣智证一乘道以成法身故。即明法身大悲起用作种类身以化众生。故次明三种意成身也</p>
<p>佛言大慧意成身有三种(至)入初地已渐次证得　言三种意成身。是诸修如实行者。从初地以上至佛地以来。粗细优劣有此三类耳</p>
<p>大慧云何入三昧乐意成身(至)入三昧乐意成身　明从初地至七地以还菩萨。要须入禅定正受。始能现作种种身。如意遍至而无障碍。言入三昧乐正受时。离诸妄心。寂然不动。心海常安不起识浪。知一切境界。唯自心现。本无所有。是故名为三昧乐正受意成身。经家好略。举中三地意该前后。以明七地也</p>
<p>云何觉法自性意成身(至)是名觉法自性意成身　言八地菩萨。觉了诸法犹如幻梦。不须入定。能现种种身犹如意生也。知幻故心转所依。住如幻等十三昧王。及余无量三昧。能现自在神通。速疾如意等。非是四大所造。形容如似四大造也。一切色相。种种支分具足庄严。普入佛刹以化众生。达诸法性如幻梦不实。是故名为觉法自性意成身</p>
<p>云何种类俱生无作行意成身(至)三种身当勤观察　明十地至如来地。了达诸佛自证圣智境界。无量种类异机同感。应无前后一时俱生。犹如意生而无障碍。现此种类不须作意。故言无作行。是故法身大悲起用三意成身。当勤修学</p>
<p>尔时世尊重说颂言　我大乘非乘非声亦非字非谛非解脱亦非无相境　佛言我不对小乘说大乘。明佛乘非声说文字。非实非虚。非解非缚。亦非有无境界</p>
<p>然乘摩诃衍三摩提自在种种意成身自在花庄严　然此如来所得大乘。因上自觉圣智证一乘道。法身起用现意成身也。三摩提自在者。颂上入三昧乐意成身也。种种意成身者。颂种类俱生无作行意成身也。自在花庄严。颂觉法自性意成身也</p>
<p>尔时大慧菩萨摩诃萨(至)当为汝说大慧言唯　因上言三种意生身。欲明三种意生身。要因无漏无间知故。得明五种内无间业。是无漏之因</p>
<p>佛告大慧五无间者(至)怀恶逆心出佛身血　此征数列名。义有内外。如下释</p>
<p>大慧何者为众生母谓引生爱与贪喜俱如母养育　爱为根本。能引生死轮回。还有贪爱与身俱起。况如婴儿缘于母故。养育成立</p>
<p>何者为父所谓无明(至)断二根本名杀父母　以无知故爱因此生。受识名色六入之身。故名无明为众生父也。六处聚落者。即六入身是也。以无间智永断痴爱根本。名杀父母。故净名云从痴有爱即我病生。谓一切惑使皆由是生也</p>
<p>云何杀阿罗汉(至)是故说名杀阿罗汉　诸惑习种随诸有情眠伏藏识故。谓随眠为怨。明罗汉。习使微细不现。如鼠噬人。虽复疮愈。遇雷微发。以譬罗汉习使虽复不现。遇缘微发。究竟断此微细习使。名杀阿罗汉</p>
<p>云何破和合僧(至)究竟断彼名为破僧　观察五蕴如梦幻不实。无有色受想行识异相和合以成身。名为破僧也。凡和合名僧。今五蕴亦名为僧。了五蕴无体。因名破僧。故般若云。照见五蕴皆空。度一切苦厄</p>
<p>云何恶心出佛身血(至)名为恶心出佛身血　明不觉五阴诸法自共相是自心妄现不实故。妄计有八识身。即有妄想觉知种种境界。觉境界者名为佛也。依之起染故复名血。以空无相愿三无漏智。断彼八识妄觉染污。名为恶心出佛身血也</p>
<p>大慧是为内五无间若有作者无间即得现证实法　内五无间是无漏因。此逆即顺。若有作者。无间即得自觉圣智。现证实法一乘道也</p>
<p>复次大慧今为汝说外五无间(至)不生疑惑　上说行内五无间不入地狱。得现证实法。恐人闻此谓行外五无间亦不入地狱。故次明行外五无间得地狱苦。令闻是义不生疑惑也</p>
<p>云何外五无间(至)于三解脱不能现证　言若行此外无间者。不得三解脱无间乐。唯得地狱无间苦也</p>
<p>唯除如来诸大菩萨(至)寻即悔除证于解脱　明唯除佛菩萨及大声闻。见余作无间业者。为劝发故。令除疑悔过。以神力变化示同其事。譬如阇王弑父。身生恶疾忏悔。佛教作实相观。观已恶疾即除。此阇王或是圣人化作。化作此者有何利益。欲劝实作外无间者发心忏悔也</p>
<p>此皆化现非是实造(至)终无现身而得解脱　无有实造无间业者。不得无间若也。言必得无间苦。终无现身得解脱</p>
<p>唯除觉了自心所现(至)离分别过方证解脱　又如阇王受佛化已。觉知自心妄现不实。离我我所妄想执见。或未来世于异道身。遇善知识。离于自心妄想见过。方得解脱</p>
<p>尔时世尊重说颂言贪爱名为母无明则是父(至)是名无间业　此二颂。颂内五无间业。如经自明</p>
<p>尔时大慧菩萨摩诃萨(至)愿为我说诸佛体性　因上识了境界则名为佛。非真佛故。须以三解脱无漏智断之。上佛不真须断。更说何等而为真佛。故有佛之体性以请问也</p>
<p>佛言大慧觉二无我(至)断二烦恼是佛体性　诸佛体性即法身也。常为报化之所依故。一切众生旷劫漂沈。或堕邪小。而不能证者。良由二障。二障不断。由于二执。欲除二执。必假二空。执障既亡。二死永断。即圣性现前。应用尘沙。名之为佛。故云觉人法二无我。除惑智二障。离分段变易二死。断现行习气二烦恼。是故名为诸佛体性。然诸障中烦恼尤甚。又别示其相。欲学者痛治之</p>
<p>大慧声闻缘觉得此法已(至)尔时世尊重说颂言　若知二无我除二障二恼及不思议死是故名如来　颂上可知</p>
<p>注大乘入楞伽经卷第五注大乘入楞伽经卷第六(［时］)</p>
<p>　　　　东都沙门(宝臣)集</p>
<font SIZE="2">
<p>　</p>
</font>
<p>尔时大慧菩萨摩诃萨(至)月光妙眼如是等　因上觉二无我等法名为佛。过去诸佛已觉此法。故名为佛。以过去故。世尊今觉此法亦名为佛。觉道虽一。过现不同。云何言我是过去一切诸佛。及依本生经说如来过去曾种种受生。如作顶生王。及象鸟王。月光妙眼仙人等百千生。又言我是过去一切诸佛。举二文相违以请如来</p>
<p>佛言大慧如来应正等觉(至)佛名无别是谓字等　佛佛名字无二无别。是谓字平等。亦如鸯崛摩罗与文殊师利共游十方。所见十方诸佛。彼佛皆称释迦佛者是也</p>
<p>云何语平等(至)无有差别是名语等　密迹力士经第二说。佛声有八转。谓体业具为从属於呼。是八转声各具八德。所谓调和声。柔软声。谛了声。易解声。无错谬声。无雌小声。广大声。深远声。八八即成六十四种。非唯释迦佛。一切诸佛皆如是。迦陵频伽即鸟名。其声清雅超于众鸟。故引为喻</p>
<p>云何身平等(至)现随类身是谓身等　法身者知二无我等法名法身。色身者相好庄严名色身。佛佛皆无差别。除为调伏彼彼诸趣差别众生。示现种种异类色身。此正答何妨是佛。及百千种类受生。是名身等无有相违</p>
<p>云何法平等(至)于大众中作如是说　三十七菩提分法者。菩提是觉。分是因义。此三十七为诸乘觉因。亦名道品。故净名云。道品是道场。是法身因。然三十七品总有七类。一对治颠倒道。即四念处。二断诸懈怠道。谓四正勤。三引发神通道。谓四神足。四现观方便道。所谓五根。五亲近现观道。即是五力。六现观自体道。谓七觉分。七现观后起道。谓八正道。义如别说。此七类次第者。谓闻法已先当念持。次即勤修。勤故摄心调柔。柔故信等成根。根增为力。七觉分别。八正正行。总以喻显。法性如地。念处如种子。正勤为种植。神足如抽芽。五根如生根。五力如茎叶增长。开七觉花。结八正果。一切诸佛皆同证得。是名法平等。一本菩提分法下。更有十力四无畏等六字</p>
<p>尔时世尊重说颂言迦叶拘留孙拘那含是我依四平等故为诸佛子说　颂上四佛之名。及四平等密意也</p>
<p>尔时大慧菩萨摩诃萨(至)依何密意作如是语　因上依四平等故。为诸佛子说。即是如来有所说。故举昔教二夜中间。实无言说以请问</p>
<p>佛言大慧依二密法故(至)离分别相离名字相　明自证法所行境界。三世如来毕竟平等。俱离言说心缘名字等相。故言不说</p>
<p>云何本住法(至)法界法性皆悉常住　如金银等性本来自有。不由金师鼓之始有。以譬本住法性本自有。不由如来说之始有。假如来出世说之。法界不为之增。若佛不出无所言说。法界不为之减。言此法住法位。皆悉常住。非言说也</p>
<p>大慧譬如有人行旷野中(至)亦不已说亦不当说　亦如向古城道。本来自有。不由士夫行之始有。以譬真如法界本来自有。不由如来说之始有。以明不说也</p>
<p>尔时世尊重说颂言某夜成正觉某夜般涅槃于此二中间我都无所说　颂上得道入灭。于二中间悉皆无说</p>
<p>自证本住法故作是密语我及诸如来无有少差别　言上二法。故作是密意而言都无所说。明我与诸佛同证此无言说法。故三世中无可说。凡言说者。顺众生情耳</p>
<p>尔时大慧菩萨摩诃萨(至)当为汝说大慧言唯　因上我于某夜成正觉即是有。至某夜涅槃即是无。故举有无相以请问。令我及诸菩萨。知有无二见是虚妄故。如实修行疾得菩提</p>
<p>佛言大慧世间众生(至)堕二见故非出出想　有无二见不能超情。非出离法。世间众生堕斯见者。妄谓离想</p>
<p>云何有见(至)如是说者则说无因　一切诸法因缘所起。性离有无。若执实有者。不了唯心所现。则说世间无因无缘。而生诸法</p>
<p>云何无见谓知受贪嗔痴已而妄计言无　言先受贪嗔痴为有。后灭之为无。是名无见</p>
<p>大慧及彼分别有相(至)后取于无名为坏者　如来以上二意问大慧。言此中谁为破坏佛法者。而大慧白言。妄取贪嗔痴性为有。后计为无。名破坏佛法者</p>
<p>佛言善哉汝解我问(至)体性非异非不异故　如来叹其所解。言此人非止妄取贪嗔痴为有性。后除为无。名坏佛法者。亦坏三乘圣人。谓本取贪嗔痴为有。后除贪嗔痴为无。得成圣果也。何以故。是破佛法者。烦恼内外不可得故。体性非异非不异故。内者身也。外者尘也。言内身外尘妄想不实。则无人可得。人尚自无。贪嗔痴烦恼因何得有。则离性四句。故知妄计有人断烦恼得圣果者。是坏佛法人也</p>
<p>大慧贪嗔痴性若内若外(至)无有能缚及缚因故　言贪嗔痴不在内外故不可得。本无体性故无可取。三乘圣人知彼虚妄。即是自性解脱。非是破坏贪嗔痴始得解脱。若破坏得解脱者。即是有作法不可久也。缚者烦恼也。缚因者众生也。佛知烦恼与众生无实故。即无人断烦恼得解脱也</p>
<p>大慧若有能缚及以缚因(至)不起空见怀增上慢　所缚亦众生也。如铁孕垢而自毁铁形。今观众生空故无缚因。亦无烦恼为能缚。能缚既无。所缚亦无。此重释自性解脱。若作如上说取贪嗔痴为有。坏之为无者。是名破有为无相。堕落断灭空见也。是故破有为空非真空。愚夫以为真空。故我依此义尝密意说。宁起人我有见如须弥山。不起空见怀增上慢。谓破有为无非真空。愚夫以之为真空者。未得谓得。名增上慢也</p>
<p>若起此见名为坏者(至)离文字相亦成坏者　言堕妄想自共见中。不了自心现量。计为有无。乃至虚妄分别离文字法。亦成坏者。是谓破坏佛法人也</p>
<p>尔时世尊重说颂言有无是二边乃至心所行净除彼所行平等心寂灭　明净除有无。及妄所行境界。则得平等寂灭心也</p>
<p>不取于境界非灭无所有有真如妙物如诸圣所行　言知贪爱境界性。虚妄无可取。即是体性寂灭。非是无他所有始寂灭也。心外无物故。有物悉如如。如圣贤境界</p>
<p>本无而有生生已而复灭因缘及有无彼非住我法　颂上生灭有无之见者。不住如来实相法界</p>
<p>非外道非佛非我非余众能以缘成有云何而得无　佛言生法非外道作。又非佛作。非神我作。亦非余自在微尘世性等作。但从妄想生故也。既从妄缘集会始得起者。即无自体。无自体故。即明无此生法也。生法本无。何须更无之</p>
<p>谁以缘成有而复得言无恶见说为生妄想计有无　言四大五蕴中各无主。谁聚集会之。仍说因缘有生。有既不有。宁得复说破有为无。明外道恶见故。说有生法。妄想故。计为有无</p>
<p>若知无所生亦复无所灭观世悉空寂有无二俱离　能知因缘中本无生。后亦不须灭。观世间空寂如虚空华。即无有无二见</p>
<p>尔时大慧菩萨摩诃萨(至)当为汝说大慧言唯　因上有无是外道宗。故举如来自宗以请问也</p>
<p>佛言大慧一切二乘(至)谓宗趣法相言说法相　自觉观察。知生死不实如空中花。证实相境界。名宗趣法相。为人解说此不实法。令如实理悟修证入。名言说法相。此二种宗法相。一本作宗通及说通</p>
<p>宗趣法相者谓自所证(至)是名宗趣法相　言自觉圣智所证实法。远离文言虚妄分别。入真净界。成就如来自觉地行。超诸世间妄想思觉。制伏魔外。光明晖发。此是如来内心所证境界。本无生灭。名曰宗趣法相也</p>
<p>言说法相者(至)汝及诸菩萨当勤修学　经通大小乘有十二部。今说九部者。如涅槃第三云。护大乘者受持九部。法华第一云。我此九部法随顺众生说。瑜伽等论。说声闻藏无有方广。然诸经论且约一相。故作是说。如实说者大小皆具。如深密中菩萨。依十二分教。修奢摩他。瑜伽二十一云。佛为声闻一一具演十二分教。而涅槃说大但有九者。依三部之小相故。谓因缘中取因事制戒。于譬喻中依为诱引。于论义中约非了义。法华九部小者。三相大故。于记莂中取记作佛。自说之内依不请友。方广之中依广大利乐。其正法广陈通大通小。今此既云一切二乘。及诸菩萨有二种宗法相。则会权趣实。亦该法华涅槃之二义也。故谓九部种种教法。离于一异有无断常等四句见相。方便善巧随顺众生令得度脱。是故名为言说法相。结劝菩萨应勤修学</p>
<p>尔时世尊重说颂言宗趣与言说自证及教法若能善知见不随他妄解　此偈略标释宗说二义。若善通达。则不随妄想凡夫</p>
<p>如愚所分别非是真实相彼岂不求度无法而可得　言佛宗趣。不如愚夫妄分别见真实性也。而彼岂不妄起求度。若知诸法非有实性。无可得故。即是解脱如来宗趣</p>
<p>观察诸有为生灭等相续增长于二见颠倒无所知　明于生灭中。妄计有实增长有无二见者。是愚夫颠倒。无正知见</p>
<p>涅槃离心意唯此一法实观世悉虚妄如幻梦芭蕉　言离心识即是涅槃。唯此一如而为真实。已上明如来宗趣也。言如来有自宗通。故知世法虚妄。悉如幻梦</p>
<p>无有贪嗔痴亦复无有人从爱生诸蕴如梦之所见　此一行颂上言说相也。佛言虽有贪恚痴。是虚妄所见故。实无有人也。从渴爱所逼妄生五阴。计此五阴为有者。如梦所见也</p>
<p>尔时大慧菩萨摩诃萨(至)愿为我说虚妄分别相　因上宗趣言。观世悉虚妄。如幻梦芭蕉。故复举妄分别相以请问</p>
<p>此虚妄分别云何而生(至)何故名为虚妄分别　上总问妄想分别所行之相。此别牒问义复有五。一问妄分别如何而生。二问妄分别是何处生。三问妄分别所因。四问妄分别体为是谁。五问妄分别之名</p>
<p>佛告大慧善哉善哉(至)当为汝说大慧言唯　一切异生流浪生死。皆由一念妄想为缘。是故大慧因问是义。实为饶益安乐众生。然妄想不实。虽本无性。无始已来恶习所熏。从毕竟无。成毕竟有。而众生不了。须假方便闻思观察。悟彼无性本无生灭。不起有无分别妄想。即能证入如来境界。言谛听者闻慧也。善思者思慧也。念之者修慧也。佛将涅槃最后付嘱。当遵四法则涅槃可证。一近善知识。二听闻正法。三思唯其义。四如实修行。众经无量。行门不同。皆能证入。唯此圆门统摄众行。故了义教多令谛听。善思念之</p>
<p>佛言大慧一切众生(至)是故名为虚妄分别　言诸众生种种色声香味触法不实境界。答上问虚妄分别所行之相也。不能了达自心所现。答上问妄想云何而生也。计能所取虚妄执着。起诸分别。答上问妄想是何处生也。堕有无见。增长外道妄见习气。答上问妄想所因也。心心所法相应起时。执有外义种种可得。答上问妄想体为是谁也。计着于我。及以我所。是故名为妄想分别。答上问妄想之名也。言心心所法等者。谓八识心王。六位心所。相应起时执有色等诸法可得也。余义如文自明</p>
<p>大慧白言若如是者外种种义性离有无过诸见相　此下大慧举世俗第一义二谛明其设并也。如是者指世尊上答词也。谓若如是者。世谛所见外种种义堕有无相者。即是性离有无。超四句见相者</p>
<p>世尊第一义谛亦复如是离诸根量宗因譬喻　言第一义谛。亦如世谛堕有无四句者。即是离有无四句也。离诸根量宗因譬喻者。谓第一义离妄想诸根。及三种量。五分论。宗因譬喻相</p>
<p>世尊何故于种种义(至)一处言起一不言故　明世尊何故偏于世谛离有无处言起分别。第一义谛离有无处不言起分别耶。故知世尊所说乖理。既同离有无。何故一处言起一不起也</p>
<p>世尊又说虚妄分别(至)此说岂不堕于世见　又说妄想分别堕有无见。如幻非实。亦有无相离。云何复说堕二见耶。此即颠倒世间见耳</p>
<p>佛言大慧分别不生不灭(至)了自唯心之所现故　佛告大慧。我非谓世谛处生妄想。第一义处灭妄想。故云分别不生不灭。次下征释。如文可知</p>
<p>但以愚夫分别自心(至)舍五法自性诸分别见　言前所说种种不实境界。生妄想分别者。为诸愚夫分别自心一切诸法。计种种相执以为实。令达所见皆唯心现。得离我我所等诸恶因缘。觉自妄想心量。转心意识明解诸地。入如来境。舍五法三自性等对沙门诸妄见也</p>
<p>是故我说虚妄分别(至)如实了知则得解脱　以是愚夫妄想因缘故。我说虚妄分别种种计着生。若能知如实义。即得解脱灭诸妄想</p>
<p>尔时世尊重说颂言诸因及与缘从此生世间与四句相应不知于我法　言世间从因缘生。愚夫不了因缘性离。起四句见。不知如来达从缘生者。是无生法</p>
<p>世非有无生亦非俱不俱云何诸愚夫分别因缘起　谓世间非与四句相应。云何愚夫妄想分别。计因缘中有生</p>
<p>非有亦非无亦复非有无如是观世间心转证无我　言因缘中无生。离于四句。能如是观者。妄心转灭。得法无我也</p>
<p>一切法不生以从缘生故诸缘之所作所作法非生　言从缘生者无自体故。知一切法无生也。既从缘所作。非自有生。即明无也</p>
<p>果不自生果有二果失故无有二果故非有性可得　如瓶上还自生瓶。即有能所生二果之过。既无二过。即无生性可得也。自此已上。颂上愚夫妄计种种不实诸法。从因缘生。起有无分别。此中破因缘生法故。离有无四句妄想见也</p>
<p>观诸有为法离能缘所缘决定唯是心故我说心量　言妄想念虑者。名能缘也。六尘境界名所缘也。明观有为法虚妄故。离能缘所缘。决定唯是第一义心。故我亦说名为心量。一本云无心之心量。我说为心量</p>
<p>量之自性处缘法二俱离究竟妙净事我说名心量　言量自体处。因缘及法是二悉离。究竟清净妙圆真实。俱是对治法门。亦说为心量也</p>
<p>施设假名我而实不可得(至)修行者观察　明三界虚假。我及诸法悉无实事。言有四种平等。有为之相无常平等。有漏之因苦平等。所生法皆空不实。及无我平等是四平等。诸修行者。常勤观察</p>
<p>离一切诸见及能所分别无得亦无生我说是心量　言修行者观四平等。能离诸见能所分别。无生无得。此相待而说。亦是心量</p>
<p>非有亦非无有无二俱离如是心亦离我说是心量　谓离有无四句。如是离心亦复离之。亦未超心量</p>
<p>真如空实际涅槃及法界种种意成身我说是心量　言对变异说真如。对有说空。对妄说实际。对生死说涅槃。对六道说法界。对五阴说意成身。此皆是对治法门。若寻言取著有所得者。并是心量。故大般若经云。若有一法过涅槃者。我亦说为如幻如梦。以涅槃无相故。若取于相即是心量。非真涅槃</p>
<p>妄想习气缚种种从心生(至)我说是心量　此言六道生死。依正境界。是妄想世俗心量也。如大慧言第一义谛亦如是。离诸根量宗因譬喻。谓对世谛心量故说第一义量。上第一义量亦皆对治说也。故楞严云言妄显诸真。妄真同二妄。犹非真非真。云何见所见。皆是绝真俗对待情见。欲令如实证入</p>
<p>尔时大慧菩萨摩诃萨(至)云何为语云何为义　因上言如实了知。则得解脱。故举菩萨当依于义。莫着言说。而问云何为语为义</p>
<p>佛言谛听当为汝说(至)相对谈说是名为语　言妄想习气为因。喉舌齶等为缘。出诸音声文字谈说。故名为语</p>
<p>云何为义菩萨摩诃萨(至)种种行相是名为义　此明实义。是大菩萨于寂静处。以正念观察。见人法二空。趣涅槃城自觉境界。灭诸妄习。行诸地胜进行相。至如来地所证实法。故名为义</p>
<p>复次大慧菩萨摩诃萨(至)入离言说自证境界　明诸菩萨善语义者。达非一异。如灯照色。而色非灯也。谓因灯见色不得言异。而色非灯。故不得言一。以譬因语入义不得言异。而义非语故不得言一。故云因语言灯。入离言说自证实义</p>
<p>复次大慧若有于不生不灭(至)是愚夫见非贤圣也　此明若有于不生不灭等染净诸法中。如言取义。计言说与义一者名建立。计言说与义异者名诽谤。言以异于彼起分别故者。释成计异。譬如所见种种幻事。计以为实。是愚夫虚妄见解。非圣人也。释成计一</p>
<p>尔时世尊重说颂言若随言取义建立于诸法以彼建立故死堕地狱中　言诸愚夫随言取义。建立诸法。以计有法不免恶道。诽谤亦尔</p>
<p>蕴中无有我非蕴即是我不如彼分别亦复非无有　蕴中无有我。以况言说中无义。非蕴即是我。以况言说不即是义。言真实义不如彼愚夫妄想建立。亦复非无明离有无也</p>
<p>如愚所分别一切皆有性若如彼所见皆应见真实　言若如彼愚夫所分别见。一切言义悉有实性者。一切凡愚即是见真谛人。应名圣人</p>
<p>一切染净法悉皆无体性不如彼所见亦非无所有　以彼愚夫不能见真谛故。凡愚所见染净等法悉无自性。故云不如彼所见。亦非无所有。谓真实义非涉有无。唯是圣人自觉圣智之所能证</p>
<p>复次大慧我当为汝(至)阿耨多罗三藐三菩提　如来因上菩萨当善语义相。欲明知语者是识。知义者是智。故次□智识相也</p>
<p>大慧智有三种谓世间智(至)计有无法　言计著有无者。是凡夫外道世间情见智也</p>
<p>云何出世间智谓一切二乘着自共相　二乘之人。计着阴界处等自共相故。不达法空。行断生死希望涅槃。是出世间智也</p>
<p>云何出世间上上智(至)证法无我入如来地　明自觉圣智。观自共相一切诸法。本不生灭。离有离无。达人法二无我。证如来地。是名出世间上上智</p>
<p>大慧复有三种智(至)知生灭智知不生灭智　明如来一智。应物有殊也。谓导二乘。知自共相。应凡夫知生灭。类菩萨知不生灭。故复言三种也</p>
<p>复次大慧生灭是识(至)离相无相及有无因是智　言生灭堕有无。及有无因皆是识。无生灭离有无及因名智</p>
<p>有积集相是识(至)不着境界相是智　积集种子起现行相是识。又能熏积集诸法种子相名识</p>
<p>三和合相应生是识(至)无得相是智　我及根尘三事和合相应生是识。不藉缘生。不因境起。无碍相应。性自神解名智</p>
<p>证自圣智所行境界如水中月不入不出故　言自圣智觉诸境界无实。如水中月。故无出入也。又云智性本明。固非生灭。但以离妄名生。妄覆言灭。如水净月现。水浊影沈。而月性常尔。本无出入也</p>
<p>尔时世尊重说颂言采集业为心观察法为智慧能证无相建自在威光　采集业种为生死因。名为心识。观察诸法如梦幻镜像。不随烦恼而造诸业名智。能证无相净妙法身。威光自在。是名为慧</p>
<p>境界缚为心觉想生为智无相及增胜智慧于中起　言为梦幻境界所缚者。名妄想心。觉种种不实境界从妄想生者。名为智。无相八地也。及增胜者如来地。言佛慧从八地如来地生</p>
<p>心意及与识离诸分别想得无分别法佛子非声闻　心者第八藏识也。意者第七识也。及与识者前六识也。故下偈云。藏识名为心。思量性名意。能了诸境相。是故说名识。言觉藏识。及诸转识虚妄故。不复分别也。佛子者菩萨也。言得无妄想分别法。即是菩萨。非声闻也</p>
<p>寂灭殊胜忍如来清净智生于菩胜义远离诸所行　仁王经中说有五忍。谓伏。信。顺。无生。寂灭。各有下中上品。地前但得伏忍三品。九地如次配次三忍。十地等觉及佛。得寂灭忍。故云寂灭殊胜忍。是如来清净智也。明佛忍净智。从胜义谛生。妄想心识所行境界。皆悉远离</p>
<p>我有三种智圣者能明照分别于诸相开示一切法　如来随机说法有三种智。是圣人照明知分别诸相不实。开示一切令悟实法</p>
<p>我智离诸相超过于二乘(至)了达唯心故　言二乘厌生死求涅槃。计有五阴等诸法。不达唯心量。佛智清净。知阴界处相不实。名达心量</p>
<p>复次大慧诸外道有九种转变见　因上智识相中外道智知生灭。是故次明外道九种生灭转变。谓或境转心变。或心转境变也</p>
<p>所谓形转变相转变(至)起有无转变论　依正形状不同。名形转变。五阴相生住异灭。一念不住。名相转变。言无因邪因能生诸法。名因转变。心生境起能所相应。名相应转变。有无四句见。名见转变。言所生法从冥谛自在等生。名生转变。诸有为法灭。名物转变。缘能显果。名缘明了转变。缘所作法差别。名所作明了转变。诸外道因是九种转变。起有无见。生转变论</p>
<p>此中形转变者谓形别异见(至)一切法变亦复如是　明此形转变。譬如以金作诸器服。则有种种形状不同。言有转变。非金性变也。一切诸法转变亦尔。妙明真体常住不易。凡夫外道无有知者</p>
<p>诸余外道种种计着(至)一切转变如是应知　言诸余外道。乃至所作明了转变。种种计着皆非一异。但妄想故。如是一切转变</p>
<p>譬如乳酪酒果等熟(至)自心所见无外物故　外道妄计一切性转变非一非异。譬如乳酪酒果等熟也。因乳得酪不得言异。气味不同不得言一。彼实无有无法可转变也。言有无法是自心妄现。外性无实故</p>
<p>如此皆是愚迷凡夫(至)如石女儿说有生死　此结皆是愚夫自妄想习气言有转变。如梦幻见色。石女生儿。本无是法。何得论有生灭转变</p>
<p>尔时世尊重说颂言形处时转变大种及诸根中有渐次生妄想非明智　外道言形处时节四大作种诸根转变。二乘之人计有中阴渐续生阴。悉是妄想</p>
<p>诸佛不分别缘起及世间但诸缘世间如乾闼婆城　佛知因缘所起法无生。非如彼妄想分别。计因缘中有世间诸法转变也。但世间从缘起者。如乾闼婆城本不实故。是知以智照之。即世法而成佛法。故无分别。以情执之。即佛法而成世法。故论转变。一心实不动。二见自成差。同共一法中。别成凡圣解</p>
<p>尔时大慧菩萨摩诃萨(至)深密义及解义相　大慧因上偈言大种及诸根。中有渐次生。即是深密执着义。既有密执。亦应有断。密执得解脱故。举深密执着义。反解脱义相以请问。一本作一切法相续义。解脱义</p>
<p>令我及诸菩萨摩诃萨(至)不着言说令转所依　无思益物。犹如日月摩尼水火等也。余义如经自明。言知密执解脱无实。有如是益。是故应请</p>
<p>佛言谛听当为汝说(至)执著有无欲乐坚密　此明一切诸法虚妄无体。不可言说。圣人方便引接众生。令知不实故。作种种言说。凡愚不了。计着言说而取其义。执着深密。所谓相执着。乃至三乘一乘执着。此等密执其数无量。皆是外道凡愚众生。自妄想执。如蚕作茧而自缠缚。以此执着转教他人。是为缠他。故执著有无欲乐坚密。而不自觉</p>
<p>大慧此中实无密非密相(至)求其体性不可得故　上段经文并叙计。此正明诸法实义也。故言此中实无密非密相。若定有者。诸大菩萨则不能见诸法寂静无有分别也。若诸外道凡夫。能了唯心所见本无外物。皆同无相。随顺观察。于有无一切法。悉见寂静。故无密缚非密缚相。然此非唯本来无缚。亦无有解。不悟诸法实义者。妄见缚与解耳。何以故。无有缚解。谓一切凡情圣量有无诸法。悉虚妄故。求其实体皆不可得</p>
<p>复次大慧愚痴凡夫(至)是则无有密非密相　言有三毒。及爱来生富乐果报。与贪喜俱行。故有三界生死相续不断</p>
<p>复次大慧若有执着(至)一切诸密缚皆悉不生　言心缚则一切缚。与尘劳而共起。故云诸识密缚次第而起。心解则一切解。与实相而相应。故云一切密缚皆悉不生。出要之方莫越于此</p>
<p>尔时世尊重说颂言不实妄分别是名为密相若能如实知诸密网皆断　为不实妄想故。说有密缚。若了真实。解脱尚无。密网岂有</p>
<p>凡愚不能了随言而取义譬如蚕处茧妄想自缠缚　言凡夫不知诸法无性随言取义。故为妄想而自缠缚</p>
<p>尔时大慧菩萨摩诃萨(至)此但妄计耳　因上言于一切法执着深密。其数无量。皆是凡愚自分别执。缚解俱无。大慧将设难料简。恐堕空见。故先牒问。如世尊说。由种种心分别诸法者。即上佛言相等密执有无量种。皆是凡愚自分别等文也。非诸法有自性者。牒上佛言一切诸法。求其体性不可得也。此但妄计耳。牒上佛言此中无缚亦无有解。不了实者见缚解耳</p>
<p>世尊若但妄计无诸法者染净诸法将无悉坏　此明定宗正设难也。若言但妄分别。计有种种缚解。而实无诸法者。则无众生杂染烦恼。亦无圣人清净涅槃。将非如来悉坏一切法。堕空见耶</p>
<p>佛言大慧如是如是(至)此但妄执无有性相　上大慧问中有二种难。一难如来言无缚解。则无染净一切诸法。二难如来堕空见过。佛言如是等印述所问。先答前难言。真实道理实无众生烦恼。亦无清净涅槃。此但虚妄计执。本无诸法性相也</p>
<p>然诸圣者以圣慧眼如实知见有诸法自性　此答后难也。言我不堕空见。一切圣人有真实法自性。唯圣人以圣智知。以慧眼能见。不堕空见也。是知上既遣有言空。今复示真片断。但离情执。而真性自明。故谓如实知见</p>
<p>大慧白言若诸圣人(至)不同凡愚之所分别　上因佛言有诸法自性。不堕空见。大慧复欲设难料简。还牒问言。若诸圣人以圣智能知。以慧眼能见。有诸法真实自性。非天肉眼所能知见。不同凡愚妄分别见。故大慧因此蹑迹起疑。申五种难。望如来决也</p>
<p>云何凡愚得离分别不能觉了诸圣法故　第一凡圣各别难也。言外道愚夫。既不见圣人真实法性。云何能依真以舍妄。故云不能如实觉了诸圣人法故</p>
<p>世尊彼非颠倒(至)圣见远离有无相故　第二非倒不倒难也。言亦不得说彼愚夫。为颠倒不颠倒也。何以故非倒不倒。谓凡圣既各别。愚夫不见圣人离于有无真实法故。若尝见圣人所见法。又行世俗妄想事。可言颠倒。以本不真实故。不得言倒非倒也</p>
<p>圣亦不如凡所分别如是得故非自所行境界相故　第三明圣同凡倒难也。言诸圣人。亦不同凡虚妄分别。有所得相故。明非是圣人自智所行境界相故。故不同凡如是得也。若行自境界。即非无所得。是亦同凡</p>
<p>彼亦见有诸法性相(至)堕于诸法性相见故　此正立难也。言彼圣人行自境界。亦有诸法真实性相。即同凡愚妄计执性而显现故。而又不说真实法性因缘非缘之所以故。堕于凡愚妄执诸法性相见故。此谓圣人亦同凡倒也</p>
<p>世尊其余境界既不同此(至)孰能于法了知性相　此重释成也。其余境界者。即三界凡夫境界也。言凡乖圣道过乃无穷。若圣异凡亦复如是。若圣若凡。谁能于法如实了知真实性相</p>
<p>世尊诸法性相不因分别(至)所见法相无如是法　第四明凡境非妄难也。言诸法性相自有。不由分别而有也。云何佛言以分别故。而有诸法耶。世尊。分别心相。诸法境相。二相各异。因不相似。云何诸法而由分别有也。复以何事故。而谓凡愚分别诸法。而诸法性非如是有。言为众生舍分别故。说如分别所见法相。无如是实法耶。此明凡夫所见境界。是实非妄。不由分别而有以立难也</p>
<p>世尊何故令诸众生(至)而说圣智自性事故　第五明圣堕有见难也。言佛何故令彼凡夫离有无见。而复执着真实法性圣智境界。堕于有见。何故不说空如来藏。非心行处寂灭之法。而说圣智所行真实自性事耶。此堕有见也。佛上又言分别法性非如是有。是堕无见。此难圣人亦堕有无也</p>
<p>佛言大慧我非不说(至)远离有无一切诸着　明如来方便说有圣智真实自性。即无真实之相可得。绝凡圣量。唯证相应。总答前五难也。故语大慧。我非不说离见超情寂灭空法。堕于有见。何故不堕有见。已说圣智所证实法。不违真空自性事故。我为众生无始觉故。计著有无。于如实空法。以如实不空圣智事说。令彼闻是法已。不生断常怖畏。亦能如我所证实法。离惑乱妄想相。入唯识真实性。知其所见别无外法。悟空无相及于无作三解脱门。得如实法印。了圣人境界。故离有无凡情圣量一切计着也</p>
<p>复次大慧菩萨摩诃萨(至)及彼宗因生相故　此言一切法真实自性本不生。不应更立不生宗也。文有六节以破立宗情执　一法本不生破。言菩萨不应成立一切诸法皆悉不生者。总标劝也。何以故不应立不生宗。谓一切法本来无有故。及彼宗因生相悉本来无有故。不得立不生宗也</p>
<p>复次大慧一切法不生(至)彼宗有待而生故　二因待生法破。明若立不生宗。即自坏不生义也。又征何以故自坏不生义。以所立彼不生宗。要因待生法故。说不生宗。不生若因他生法说。即是自坏不生义。故中论云。若法为待成。是法还成待</p>
<p>又彼宗即入一切法中不生相亦不生故　三责同诸法破。又彼不生宗。即入一切法数中。一切法者。世出世。生不生。有无一异常非常等法也。若立不生宗。即入一切法数。言一切法不生相本亦不生。故不待立也</p>
<p>又彼宗诸分而成故(至)有无相亦不生故　四假五分成堕有无破。又彼立不生宗。要假因喻合结五分而成。故不应立。又彼不生宗。于有无法上立皆不即。此宗即入一切法数中也。有无性相本亦不生故。何处得立不生宗也</p>
<p>是故一切法不生(至)展转因异相故　五立宗多过破。是故若立一切法不生宗。即自坏不生义也。结劝不应如是立宗。五分论成多过失故。言因体性本不生上。更立不生宗。故云展转因也。异相故者。一切法体性不生。与不生宗异也</p>
<p>如不生一切法空无自性亦如是　六相望准例破。言如不生既尔。一切法空无自性不应立宗。亦复如是</p>
<p>大慧菩萨摩诃萨(至)而生惊恐远离大乘　上总破不应立宗。此语菩萨应说一切法。体同幻梦。性离有无也。如幻梦现故。生不成生也。幻梦不现故。不生不成不生也。成上不因立宗。不得说生不生也。故云如幻如梦。见不见故。然一切法。皆是惑乱妄想相故。若说生不生。愚痴凡夫多堕有无。而生怖畏。若言如幻如梦。二情自遣。结会前说有真实自性。离有离无。应如是悟入即契大乘</p>
<p>尔时世尊重说颂言无自性无说无事无所依凡愚妄分别恶觉如死尸　言一切法无自性相。亦无言说若事若理。能依心所依处悉无。但是愚夫妄想恶觉。无有慧命。如彼死尸也。颂上如来印述所难。先答前问。言诸法性非如是有。此但妄计等</p>
<p>一切法不生外道所成立以彼所有生非缘所成立　此明诸法性相本不生也。外道不了。计虚妄法。成立有生。以彼所立生者非谓因缘所成也。计从神我冥谛等生也。若能觉了法从缘生即无自性。无自性故即是无生也</p>
<p>一切法不生智者不分别彼宗因生故此觉则便坏　言智者知一切法体是不生故。不作有无分别也。若不生宗因他生法立。如此妄觉。即坏本不生义也。此二偈颂上一切法不生。不应立宗也</p>
<p>譬如目有翳妄想见毛轮诸法亦如是凡愚妄分别　谓妄想分别计有诸法者。譬如翳目见毛轮垂发也</p>
<p>三有唯假名无有实法体(至)游行无分别　言三界有无生死诸法。但有假名。而无实义。愚夫不达圣人方便言教是假施设。由此分别妄想计度名言事相以为实有。惑乱心识。佛子菩萨能知如来方便言说无可计度。超过情量所行境界。无有分别</p>
<p>无水取水相斯由渴爱起凡愚见法尔诸圣则不然　由渴爱故。无水处妄作水想。以譬愚夫由痴爱故。无生灭有无处。妄作生灭有无想。此四偈颂上大慧假立五种难也</p>
<p>圣人见清净生于三解脱(至)是故生圣果　言三解脱从圣人清净知见生也。远离生灭常行无相境者。亦无有无一异等法也。由此有无平等悟诸法实相。是故能生圣人果也</p>
<p>云何法有无云何成平等(至)乱相尔时灭　佛自征问何者是有无。何者为平等。谓彼愚夫不达诸法虚妄。计著有无故。内外惑乱。若能了者有无妄想本来平等。乱相自亡。上三偈半。颂如来答五种难。结会诸法有真实自性。有无平等。能生圣果。是故唯证相应。莫妄分别</p>
<p>尔时大慧菩萨摩诃萨(至)不起分别说名为智　大慧因上言三有唯假名。无有实法体。又云一切法不生。智者不分别。故举此智不得能所分别以请问也</p>
<p>世尊何故彼智不得于境(至)一异义故言不得耶　为如一米投多米。相似不辨故。智不得也</p>
<p>为以诸法自相共相种种不同更相隐蔽而不得耶　为如少盐投多水。味相隐蔽故。智不得也</p>
<p>为山岩石壁帘幔帷障之所覆隔而不得耶　为如是等障外有物故。智不得也</p>
<p>为极远极近老小盲冥诸根不具而不得耶　极近者眼睫也。此上四节定宗。自下一一牒难也</p>
<p>若不了诸法自相共相(至)以有境界而不知故　以有来事不能分别得故。应是无智也</p>
<p>若以诸法自相共相种种不同(至)非不知故　言非是无前境界相与智和合名为智也</p>
<p>若山岩石壁(至)智不具足而不知故　以有此诸事不能分别故。亦是无智</p>
<p>佛言大慧此实是智(至)智慧于中毕竟无得如来言此实是智。非如汝说不得前境名无智也。汝说有前境迭相隐覆故智慧不得。我谓境界假名无实智慧不得者应是智。以觉诸法唯是自心。有无性离。智慧于中了无所得</p>
<p>以无得故尔焰不起入三脱门智体亦忘　言以不得于事故。智于境界不生。入三解脱门。智体尚亦忘。况余外法乎</p>
<p>非如一切觉想凡夫(至)如是而知名为不知　明非如恶觉妄想愚夫。无始虚伪戏论熏习。计着诸法有无形相。作如是而知者。名为不知也</p>
<p>不了诸法唯心所见(至)其心住于断见中故　言彼愚夫不觉诸法唯是自心现量。计我我所。分别境智以为实有。以障碍远近诸根不具故。不知外法是有是无。即名无智。名为断见</p>
<p>为令舍离如是分别说一切法唯心建立　言三界万法唯心建立者。是一切如来应众生病发药之要也。故伽陀云。知诸法唯心。便舍外尘相。由此息分别。悟平等真如。是谓但离妄缘。即如如佛。凡情圣量不待别作观行而自销殒</p>
<p>尔时世尊重说颂言若有于所缘智慧不观见彼无智非智是名妄计者　牒颂计有所缘一切法自共相一异义。种种境界事。不能观察分别知也。纵使能知亦不是智。不知非无智。若言知不知为智不智者。是妄想愚夫所计也</p>
<p>无边相互隐障碍及远近(至)是名为邪智　是二颂皆上三句牒。下一句破斥。如文自明</p>
<p>注大乘入楞伽经卷第六注大乘入楞伽经卷第七</p>
<p>复次大慧愚痴凡夫(至)清净真实离四句法　因上偈言彼无智非智。是名妄见者。欲明愚夫不知如来如实宗趣法。及言说法。故为无始虚伪恶邪妄想之所幻惑。故不能觉知自心妄想。明菩萨知此二种法故。能了自心妄想。是故次明如实宗趣法及言说法</p>
<p>大慧白言如是如是(至)为说种种诸方便教　三藏十二部一切修多罗。是如来随众生心差别。以方便故作种种异说。言殊契一。诠旨两亡。可谓言说法通也</p>
<p>如实法者谓修行者(至)诸菩萨摩诃萨当善修学　言如实宗通法者。是诸修行者。于自心现量无妄分别。不堕四句。超越心识。自觉圣智所证境界离妄因缘。及能所取相应见相。外道二乘智不能测。是故名为如实宗通法。故结劝诸菩萨于此二法应勤修学也。问言说宗趣二义前文已明。今此再说岂非重繁乎。答前约三乘。此约一乘。又前即先宗后说。此则先说后宗。机感有殊。故非重也</p>
<p>尔时世尊复说颂言我说二种法言教及如实教法示凡夫实为修行者　教法示凡夫。一作说者授童蒙。言凡愚无知亦如童蒙也。如实宗通不是言说。故为行者</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 