<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>断食肉品第十六</p>
<p>尔时大慧菩萨摩诃萨(至)食不食肉功德过失　如来在鬼王宫中说法。诸夜叉等念食时欲至。非肉不食。欲令诸鬼生慈心故。请如来说食不食肉功德过失。即是会上一切诸佛心。佛心者慈悲是也</p>
<p>我及诸菩萨摩诃萨(至)究竟当成无上正觉　世间众生生死轮转。怨结相连。堕诸恶趣受大苦恼。皆由食肉更相杀害。增长烦恼。不得出离。能舍肉味。求于法味。慈心相向。清净明了。如实修行。即得阿耨多罗三藐三菩提</p>
<p>世尊路迦耶等(至)而许自他俱食肉耶　大慧举邪况正。以明食肉之过。谓诸外道尚有遮禁。况复如来世间救护。而许自他而食肉耶。路迦耶者。未见译文</p>
<p>善哉世尊具大慈悲(至)闻已奉行广为他说　叹佛世尊具大慈悲。拔苦与乐。愿为解说。我等奉行。亦令一切永不食肉</p>
<p>尔时大慧菩萨重说颂言菩萨摩诃萨志求无上觉(至)为我具开演　葱等五辛臭恶不净。生啖生嗔。熟食发淫。酒乱静性。损众善生诸恶。是故辛酒俱障善业</p>
<p>尔时佛告大慧菩萨摩诃萨言(至)说其少分　有无量因缘不应食肉。自下如来为之略说</p>
<p>大慧一切众生从无始来(至)为修慈行不应食肉　梵音。旃陀罗。此谓杀人畜者</p>
<p>大慧夫食肉者身体臭秽(至)若言许食此人谤我　如来常说凡所饮食。作食子肉想。余食者尚然。况于弟子而听食肉</p>
<p>大慧净美食者(至)非诸恶习虎狼性者心所爱重　言佛唯许食习圣人所应食者。余皆不听</p>
<p>大慧过去有王名师子生(至)我许声闻食如是肉　言世无有肉不是杀生而可食者。以是义故。佛许声闻食如是肉耶。言不听许也</p>
<p>大慧未来之世有愚痴人(至)凡是肉者一切悉断　明有说言佛毗尼中听食肉者。悉是谤如来也。昔于余经说遮十种。许三种者。以众生恶习既久。而其情欲不可辄去。是渐禁绝。就其情而制之。令其修习。今于此会一切种一切时。开遮方便一切悉断。是谓最后清净明诲。言遮十种者人蛇象马龙狐猪狗师子猕猴也。许三种者。不见不闻不疑也。谓肉有二者。他杀。自死。见闻疑者所谓他杀。不见闻疑者所谓自死。或云许五种。谓不见闻疑外。加鸟残自死共成五种。虽云三五不同。俱不出自死肉之一义也</p>
<p>大慧我不曾许弟子食肉(至)况食血肉不净之食　一切有情皆依食住。谓食以资益诸根大种心心所法。能生喜乐。相续执持。总有四种。一者段食。变坏为相。谓欲界系香味触三。于变坏时能为食事。二者触食。触境为相。谓有漏触。才取境时摄受喜等能为食事。三意思食希望为相。谓有漏思与欲俱转。希可爱境。能为食事。四者识食。执持为相。谓有漏识。由段触思势力增长。能为食事此四能持有情身命。令不坏断。故名为食。段食唯于欲界有用。触意思食虽遍三界。而依识转。随识有无。此对有情饮食血肉。是故且言不食段食。于义四种悉应断故下言法身非杂食者。谓超情识是四俱无</p>
<p>大慧声闻缘觉及诸菩萨(至)作是说者无有是处　三乘圣人皆以法喜禅悦为食也。如来法身无杂食者。如智论云。除诸法实相余皆魔事。则烦恼尔炎。现行种习悉已断故。种智圆明无缘悲心。观于众生如一子想。岂许弟子而食子肉。复自食子肉耶</p>
<p>尔时世尊重说颂言悉曾为亲属众秽所成长恐怖诸含生是故不应食　此一行偈。于上诸因缘中。略颂其三也</p>
<p>一切肉与葱韭蒜及诸酒(至)于中大惊怖　自下诸偈多示其过。悉令远离。少颂长行。言当离麻油者。外国风俗捣麻使生虫合压之。规多汁益肥。如何可食。及孔隙诸床多有虫聚。皆不可坐卧</p>
<p>饮食生放逸放逸生邪觉(至)生死不解脱　放逸者。大随烦恼中之一也。饮酒食肉心多放逸。诸恶觉观等悉随生长。是故生死轮转。不得舍离</p>
<p>为利杀众生以财取诸肉(至)食者我诃责　既无想教求。则三净肉非有。凡诸肉者皆杀命而得。如何可食</p>
<p>更互相食啖死堕恶兽中(至)斯皆食肉报　旃茶罗。即旃陀罗也</p>
<p>食已无惭愧生生常颠狂(至)我皆制断肉　象胁。大云。涅槃。央掘摩。皆经名也</p>
<p>先说见闻疑已断一切肉以其恶习故愚者妄分别　佛先所说见闻疑杀不许食者。已是悉断。然恶习愚夫不知教意。妄起分别谓听食肉</p>
<p>如贪障解脱肉等亦复然(至)知量而行乞　言凡食净食。尚如服药想。如食子肉想。何况食肉。是故比丘少欲知足。而行乞食。以断贪爱食肉背解脱及违圣表相令众生生怖是故不应食　背正解者由无慈慧。亏利自他。及违圣人护生仪表</p>
<p>安住慈心者我说常厌离师子及虎狼应共同游止　既心无害物。假使猛兽如虎狼师子者。而常驯伏</p>
<p>若于酒肉等一切皆不食必生贤圣中丰财具智慧　此一偈明不食果报。谓必生贤圣诸佛会中。丰足法财具佛种智</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>