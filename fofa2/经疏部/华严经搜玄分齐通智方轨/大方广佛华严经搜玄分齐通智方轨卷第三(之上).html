<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经搜玄分齐通智方轨卷第三(之上)</p>
<p>　　　　终南山至相寺沙门智俨述</p>
<p>　　第六他化天会十地品二十二</p>
<p>此会初四门分别同前</p>
<p>一辨名者。他化自在天会从处得名也。十地品者数义以彰名也</p>
<p>二来意者有二。初会来意。前是阿含。次入证故来也。二品来意者。前方便回行向于菩提。今行相增明转入十地。义次第故也</p>
<p>第三宗者有二。一会。二品。会者有四。一明所治。谓正使烦恼业报及性三障上心种子。二能治。谓正无分别智及普贤性起智。三所成德。谓有二。所谓人法。人有二种。谓正化及助化。各有体相用并通性起等。法者谓理教行果。并通性起及修生等也。准以思摄可知。四明所成位。谓十地位及普贤性起无漏法门等也。若论品宗四义。准上唯取修生为异耳。又此品以不说为说义即证普贤德位。以说为三乘宗</p>
<p>第四释文者。问此会共上二三四五会何异者。答且有四异。一漏无漏别。二本末别。三共不共别。十地人天声闻等共采故。地论云。亦能生成人天道行余则不然。可准之。四位别如是一切。问何故此会独不显别处及彼体用二融放光往来集众严具者何也。答欲显此会是证了法无二。体用远近并无别异故。不须表显别处等也。又此会等是证法不可以事别标玄趣。但得总相显耳。准上思之。此会有十一品大分有二。初有九品辨缘成德用。次有二品明性起体用。以为诸会所学法也。初九品内大分有二。初有六品辨因行满足。次不思议品下有三品经辨因成所得果。问何故果不别处说。答此经上下显法尽理。推高佛地不可说为正也。此中说者为彰同证。略为举果显因故说也。就初六品内有二。初一辨行位体。次五品辨德用。就体门有三。或复为六。或分为九。或判为十。或复离为四十八。又此中所辨通解论中难文。所以然者为此释共论合成一疏故也。三者所谓序正流通。就此三中所辨之法要唯证教。证教既殊三分亦异。就教三者。初至起分是其由序。以此起发正说故也。本文已去是其正宗。于中虽复有广有略。同说地法判为正宗。地利益下劝信传持。津及末代判为流通。亦可分四。后分重颂偈。就证三者。初一序分判为由序。入三昧是证正宗。因入三昧正显实证故。地论言此三昧是法体也。流通之义释有二种。一以已德流被信地说为流通。若从是义加分已去皆是流通。以说自得令信菩萨证入地故。二流末代名曰流通。若从是义地利益分名曰流通。言为六者随所行以分。初至起分起化之由。为生物信。第二本分略说地法。叹其殊胜起众乐欲。第三请分彰地出言令生正解。第四说分广明修相令物起行。第五影像分寄喻显德。第六地利益明德既成契证地法故。地论言以得法力大地动等。言为九者。始从序分乃至请分则以为六。说分已去判为第七。地影像分说为第八。地利益分是其第九。亦可分十。增其重颂。就此十中所辨有三。一就化相通为起说。二就化意通为显证。三随宗要证教双辨。言起说者。如来将说。先托时处。现相集众。发起所说。以之为序。由序既兴。将为众说。时金刚藏默入三昧显己自证能为众说。又为受加故。次第二明三昧分。由入三昧。十方诸佛赞叹与力故。次第三明其加分。既得圣力欲为众说。但定无言宜从寂起故。次第四明其起分。从定起已。略宣地相起后广说故。次第五明其本分。然彼本中略说地名不广分别。大众渴仰闻名欲义。相与稽请故。次第六明其请分。众既请已。正为广陈故。次第七明其说分。乃至十地通亦是说法难解。宜以喻显故。次第八明地影像分。为说既竟。宜显胜益劝信传通故。次第九明地利益分。显其法已。宜以偈述故。次第十偈赞结前。言显证者为化之意。宗为显证。于中初分显证由序。后九正显。九中前三就相显证。次有四分。就说显证。次有一分。就所摄化显证利益。次有一分。重述证德。前三之中。初三昧分寄入显证。第二加分因加以显得证之相。故地论言。以何故加。由得大乘光明法故。第三起分寄出显寂。说必宜起。即显所入寂灭离言故。地论云。定无言说。是故宜起。次四之中初本分者略说显证。第二请分拂相显寂。说及影像寄相表德。说分之中寄修表德。地影像分借喻显德。地利益分就所摄化显地利益。故下文言以得法力动地雨华。偈颂同前。此等差别同为显证。言随宗要证教双辨者此品之要无出证教。九中初一是其由序。后八正显证教之相。八中初一入三昧分显示正证。后七次第明起言教。言次第义如初门。所言十者随地不同分为十也。已上三会并同此。准可用思摄也。言四十八者。初地八分。二地两分乃至十地八分差别。一品合有四十八分也。此经文与地论经本多有增减。就不同文中以四法简之。后至文当知。一诸文内漏少者当增。左相安竖画。脚中点少句数记之。诸文背而意顺者。句中第一字间点之。诸十句中与论前后者。当句左相齐等点数记之。诸句多增者。左相上下相拘之。此并约论取定耳。若论不辨者诸亦不论。又论中增者依此知之。又此四十八段文者但一地即成四十八。余地类然。如是准之。所以知者其论主自分诸地前后隐没废兴不同。以义推之理合俱有也。就初序分四。一明说时。二辨化主。三明说法所栖托处。四辨同闻就住处有二。一明通处。二摩尼宝殿下明其别处。四明同闻中有六。一简定其人。二此诸菩萨下叹其人德。三其名曰下列德者之名。四无量下辨名者之数。五明来处。六标列上首。经脱第五句。前中有四。一简大异小。二于阿耨下简终异始。三简住异退。四从他方下简新异旧。前中先定所列之人。次明诸经辨人之意。人者泛释有二。一圣化所被当机之众如论所说信地人等。二圣化所对影响之人如此所列诸菩萨等。辨人意者。诸经列人凡有四意。一彰化所益。如涅槃经辨列无常诸学人辈。二为对人显说决定故。经说言虽于空地多有所说。不得名为真师子吼。今于如是大智人中有所宣说。方得名为真师子吼。三为寄人彰别其法。如说十信广对诸首等。四举同闻证成可信。今此列众义兼后三也。简住异退者。泛论退有三。一者得退。谓先所得后还退失。二未得退。谓于胜进退住不入。三习行退。先习多行同成在已。后一现时余则不现。所不现处名之为退。今以此三准约地位。非无斯义。解行已前分未坚固。随其所得容可退失。具有三退。初地已上尽于六地次第修道不能顿起。故有习行及未得退。七地已上位分未穷。有未得退。退相如是。随所离处即是不退。然彼三退广分为五。就初得退随义分三。一是灭退。谓外凡夫所有善根为彼邪见所断灭故。二是失退善趣之人信未成者容可退失起二乘心。如舍利弗等。虽不退灭作一阐提。而菩提心不复能显。三是废退。种性已上或时暂起烦恼业迹。废其所习不令现前。名为废退。以此三种通余二退。合说为五。此之五种外凡具有。善趣信位唯无灭退得有余四。以不断善作阐提故。种性已上无灭无失。得有余三。初地已上无前三种。得有余二。七地已上唯有未得。余四悉无。第十地中。克就因位五退悉无。若望佛果由有未得。退相如是。不退可知也。又若依此经。信行及解位已去但有未得退。余者并无也。此约一相也。若约普贤自体并无诸退。准上思摄。地法深密。非粗智知。所以然者。为地教法托彼诸乘及世间善事。以显阿含法义分齐。虽托显一乘理。仍三乘小乘当宗自住不失自宗。如盐成羹盐自住性而羹义得成。下之文义应准此知之。菩提有三种。一入性地名得菩提。二初地。三佛地。故涅盘中说须陀洹八万劫到。乃至辟支佛十千劫到。谓到性地。问阿耨菩提在果何故通因。答此亦不定故。大品经说五菩提。所谓发心伏心与明出到无上菩提也。一乘有十菩提。如下离世间说。生者五种。一法性生。六入殊胜无始法尔。二实报生。谓从先来修善所得。三者生灭变易法身。所谓缘照无漏所得。四分段身。谓彼凡时三界业所得。五应化身。随物现受。此等并约三乘解非一乘也。何故此会首多约三乘明者。为地品通三乘信向故。就叹德文有二。一别。二总。菩萨功德不可顿彰故。先别叹。非别能尽故须总结。别中复二。一者略叹。二善能化下随德广叹。菩萨广德非可顿彰故。先略叹。非略能具故须广叹。略中有二。一叹自分。二诸佛如来下叹其胜进。二广叹文有二十句。前十二句广上自分。二有八句广前胜进。广自分中摄以为二。初六明其行修具足。次有六句明德用圆备。行修具中。初三利他。后三自利。前文初句是总。后二是别。依经二中脱一句。二自利文中有三。初愿。次修。后明成行。第二圆备文中有六句。前三利他。后三自利。利他之中。初明身业。次明意业。后彰口业。第二自利中三。一行修殊胜。二诸德圆备。三诸所下妙用自在。第二广前胜进文句别有八。前四明其殊胜三业摄修所行。后四明其广大三业备具诸德。前中初三明胜三业。后一明其摄修所行。后四亦尔。初三明其广大三业。后一彰其备具诸德。初殊胜三业之中。初明身业。次口。后意。就后四句文。初有三句明广三业。其身普现是广身业。其音遍闻是广口业。其心通达是广意业。第四一句备具诸德。此处感果者。感是根。果是欲也。又下地人果决能成耳。余如论辨。又明不共者。一外道不共。二二乘不共也。又二法喻金刚中。法前是能破。后是坚也。喻即前树取心坚。孕子取子能破也。三昧分中承力入定有三。一为推化在于如来故现承力。二虽自得对佛胜人不得自在。必须仰承。三于此定虽分得证。穷满在佛。今此欲为佛之胜化故。须承力。科文可知</p>
<p>就加分中有三。一入三昧故诸佛同加。二欲宣一切下明加所为。三金刚藏汝当说下示现加相。初文有三。一诸佛为欲加赞同皆现身。二同声赞下诸佛同赞。应前入定显证能说。三如是十方下佛彰已加。应前入定为受佛力。又释得加所以。又显示多佛故者多佛同证此法也。余文如论应知。二所为文。一对地法明加所为。二所谓入智慧下对所化人明加所为。又见智得证者。前二观解。后二行解。见始智终。得始证终也。又信乐得证者亦同前。但为未得向得故安信乐名。对人明所为中有二十句。前之十入是自利行。后十始终是利他行。何故自利名之为入。利他之行说为始终。答但入始终义一无别。语入其必从始至终。论其始终必有所入。为分两行各随一义。就入及始终二十句内。各初一总余句别。第七中复有善根能为出世间因者地中加行善根等也。又始终内经脱第二句。又论言阿含者有九种。一行教相对。音声言教名为阿含。一切功德说以为证。犹下说中字义两藏是也。二位地相对。解行已前依教修行名为阿含。初地已上说之为证。犹下解脱第二请中叹众是也。地前所起闻思修等名阿含净。初地已上一切行德通名证净。三修成相对。一切地中闻思修慧报生识智。此等四心缘照之解名曰阿含。真智出言说以为证。故下论言。闻思修等是则可说。以可说故名为阿含。地智离文。名之为证。四真伪相对。一切地真伪合修名曰阿含。舍伪契实名之为证。犹下所明义说二大。说大阿含方便修也。义大是证行成就也。五相实相对。世间修中得彼证相名阿含。契本实相名之为证。犹下所说增上妙法光明法门。增上是证。光明是教也。六体德相对。就彼离相所成行中。无始法性本隐今显。名之为证。依本所成方便行德。依教修生名为阿含。犹下文中炼金所况。金体喻证。环钏严具喻于阿含。七体用相对。前体及德相从为证。依此所起。随顺世间教智之用名为阿含。犹下文中珠光明等所况法是。珠轮等净喻于证体。光焰等喻于阿含。八自分胜进相对。自分所成体德及用皆名为证。能受佛教称曰阿含。犹下文中叹金刚藏二力是也。妙智及辩名为证力。于佛教法念坚净慧名阿含力。九约诠就实相对。真智之体说以为证。即此证体约言分十。名为阿含。犹下文中虚空迹处所况法是。虚空平等喻地证智。故下论言。字身住处证智所摄。空中之迹喻地阿含。故下论言。非无地智名句字身。名句字身是阿含法也。此之阿含及证通上及下。可准思摄。余相知之。第三加相文内。谓口意身。口则劝说以增力。意则冥被以加威。身则摩顶而令觉。何故先口次意后身。乘前诸佛显加所为。因则劝说。故先明口身摩则起。理宜在后。意无此义。据中而说。口加中有二。初总次别。又身净中经脱佛尽一句。第二意加文有二十句。初之十句正明意加。后十解释偏加所以。何故就意解释偏加余不如是。意是加本故就释之。又前口加有其自他二力辩才。意加亦尔。前十正加明其他力。后十释加显其自力。故此释之。就前文内。初无畏身亦总亦别。通摄十句为无畏身。所以通是总别。于中别分。初之一句显色身胜。是故名别。余之九句一向是别。又此中论法成者依相续解脱经中有四种成。一以有成。因缘名相言说诸法得成。二所作成。一切所作各有成辩三者法成。一切诸法性相成立。四者助成以智言说助成诸法。今言缘者是彼以有成也。以有因缘诸法得成。故名为缘。法者即是彼中法。成作者是彼所作成也。成者即是彼中助成也。又三种同相智者释不一种。依金刚仙论知一切法皆无常苦及与无我也。依别翻论知一切法自相同相不二相。谓世谛真谛一实谛也。又知空无相愿也。又六正见者是能知智。依金刚仙论。一真实义正见。能知理法。二行正见。能知行法。此二教旨。三教正见。能知教法。四离二边正见。知前理法不同情取。五不思议正见。知前行法成德出情。六根欲性正见。知前教法说随物心也。第二释所为中。初何以故责。次答文有二。初一总。后九别。又佛法欲坏时假余尊法诵持者。随坏时何尊教也。第三身加文有四句。一不离本。二以神力。三申右手。四摩顶。经阙初二句。就释本分文内有二。初告次述。第二文有三。初明愿善以为地体。二列十名显其地相。三举佛同赞显地要胜。此三之中皆各有二。初地体内。初一句总。二无有过下别。余如论辨。第二相中文别有二者。初问。次答文有三。初立有二。次列有二。三结。第三段文别二者。初我不见者举佛同叹显地要胜。二何以故下彰地要胜释显诸佛同叹所由。此文有二。初问次答。答文有四句。初句举此证行释佛同叹。第二句非但是彼出世所证。亦是世间方便所行。三所谓一句显前第二光明法门。四诸佛子下显前第一增上妙法。此约论中经本科也。余文可知。又论云决定者。依地持有三种。一种性决定为定佛种。二解行决定定发心。三证决定定得法故。此即第三也。又善决定者。初辨善。决定随来。次决定者辨决定义。善字随来。就善释决定义也。三胜善决定中依论合有四义释。初一总。后三别。三中谓证助不住也。又解初理。次智。第三位及教法。四约相即无漏亦即助道。准思摄也。依大品经论有三乘十地名。一干慧地。二性地。三八人地。四见地。五薄地。六离欲地。七已作地。八辟支佛地。九菩萨地。十佛地。此十地是一乘所用。是三乘所入也。此中本分依自义阿含说也。就请分文中大判有二。一金刚藏说已默住。菩萨及佛咸皆共请。二观察下示说分齐令众正知。前中随人分请为三。一解脱月请。二大众请。三佛加请。就此三中。初解脱月请内文别三对。皆初说者默违不说。后明启请。第一对中。初金刚藏说已默住。后解脱月知众心疑为之问请。仁者堪说。大众能闻。何故不说。第二对中。初金刚藏乘前请问显已默意以为酬答。以法难说证信难得故我不说。解脱乘此叹众重请。我谓仁者更有何意。乃云证信难得不说。今此菩萨善净众集有证有信。仁者宜说。此第二对。上来两对叹人以请。第三对中。初金刚藏乘前请言举损以违。虽此众净余乐小者闻生疑惑长受衰恼。有斯两损故我不说。解脱月乘此叹法重请。仁者但说。莫虑众疑。诸佛护念令人易解。有说多益。勿惧衰恼。然解脱月请义有余。彼金刚藏违请。理尽于斯绝言。但为重法默待余请。初对经中初金刚藏说已默住。是时一切已下明众心疑解脱为请。前中两句。初金刚藏说地名已。牒前起后。二默不说正待后请。下众对此生欲生疑。就下请中。初明大众闻名欲义睹默生疑。时大菩萨下明解脱月知疑为请。复就前中。初对说名闻已欲义。各作是念下对不分别睹默生疑。何因者对彼说人以生疑念。言何缘者对其听众以生疑念。第二解脱知疑请中句别有三。一标请主解脱菩萨。二知众疑为之启请。三举请辞。请辞偈中文分有五。两门分别。征请分别。征者征默拂遣众疑。请者请说遂众心欲。偈中初二征问默意。第三一偈请其宣说。后之两偈略无征请。理应齐有。二就所叹说听分别。初偈叹彼说者堪说。为遣大众何因之疑。后之四偈叹众堪闻。为遣大众何缘之疑。就听者四偈中。初之两偈叹同法众。次有一偈叹异法众。后之一偈总叹二众。然此亦名同生异生。又论云。有非现前决定无现前等者。证教二决定非现欲决定也。又第一行慧字当论中觉也。第四行中瑕字即论不欲也。秽字即论中威仪浊也。实者即除论中异想也。余准可知耳。就第二请内有二。初金刚藏乘前启请显已默意。后解脱月乘言重请。前文有二。初长行生后说意。第二偈释。偈有六偈。初之二偈明法难说。次有二偈彰法难闻。次有一偈喻难说闻。后之一偈举难结默。又喻中文意者。空喻证地体。风画喻字句言说。风画住处喻所说差别十地。问此与下喻何别。答下取鸟迹处为喻。况之以证。此中宣说动笔之画飘忽之风以为喻故。况之以说。有此左右耳。又此画及鸟足并下悉昙章喻。及下普贤品总为一类。是言显证十地下鸟迹处等以不言显证十地为己许说十地名故。此亦可准解之。所以故十地总名。亦可是三乘熟教名故。前二偈中法有四重。一总举法难。二第一等显其难相。三菩萨行出难法体。四微难见下彰难所以。此依论经。可准取思摄也。第二解脱乘请文中有二。初长行次偈颂。长行有三。一解脱月闻违重请。二是大菩萨众直心清净下广叹众净。三是故下结请令说。二广叹众净文中。初总次别。阿含净内别经文中第二句在论第四句。经中第五句在论第二句。亦可依文定仍须思准。二重颂文内有二。初长行生起。第二偈颂。偈中初一颂上结请。次有一偈颂上请文。第三请内。初金刚藏举损以违。后解脱月叹益重请。初文分二。初长行。次偈颂。初文有二。初领前所叹举得兼失。二其余乐小下简所不叹举损以违。此文有三。一败善之损。二是人下长受衰恼失乐之损。三我愍下结默所以。二重颂文。初明说意。二正颂。此文有二。初一行半结牒前文。次一偈半结上彰失。第二解脱请中。初长行次偈颂。长行有三。一自宣己心彰欲重请。二愿承佛力下正请令说。三是故下结请令说。就初段中可知。二正请文有二。初立宗请说不思议法。二佛所护念下辨诸佛法应护念。此文有四。初护然有三可知。二何以故下辨要胜。三譬如下喻况。四如是佛子下法合。第二重颂文有五。初一半明颂请说文。二一偈颂前第一护。次一颂第二要胜。次半颂喻。次半颂第四合喻。第二大众请文。上来解脱为众先请。请虽言众堪未知虚实。大众宜须自彰己能成前请辞。又为起说显法尊重故。下共请。请文有二。初同声生起。二正偈诸偈文有五行半。初四行半叹人以请。后一叹法。就初段中。初二叹其说者。后二半叹众堪闻。初有五句叹金刚藏自成证力及阿含力。下之三句叹金刚藏能令听者入证及阿含。初文有二。一有四句叹成证力。次有一句叹成阿含。就叹听者中。初一偈半大众自叹具智断德及先有根。次有一偈叹堪思持。第三佛加请内。上来虽复菩萨众请。率感由微显法未极。故次佛请。又菩萨请显法未胜故须佛加请。此文有二。初明身加。后明口加。身加经中有五。一释迦放光普照十方。二十方佛放光照此。三此大众寻光见彼。四彼大众寻光见此。五光台说偈。光台说偈应属口加。何故在此。然所出声口加所摄。今此正取能发声业判属身矣。若依经本无此见彼及彼见此。二俱无。又经脱第五降伏业也。又此光为显佛力分齐及加说者。不为集众等。余文如论。就第二口加文有二。初长行生起。第二偈颂。偈中有七偈半。于中有二。一教请分别。前六偈是其请说。后之一偈半是其教说。请彰法胜令人重敬。教显说真使众深信。二加请分别。就此偈前六偈内有三。初一偈半正加。二有一偈加所为。三有三偈半彰得益此文三。初一闻益。次半修时益。次二转生益。又此转生文中偈迮难解。文意趣者。其经法胜力加其闻者。乃至若火劫尽时由得闻经。论言等者等余二灾并得闻也。问彼云何闻。答彼天先从佛闻。今为说也。此在极为言。非局此时也。龙中先有经。故引之耳。又三渐次者即加行正体后得三智也。此可准思摄之。亦可教证不住耳。第二尔时金刚藏菩萨下示说分齐令众正知。就此经中初集经者明金刚藏将说之相并显说意。后正明其所说偈辞。就前文中初示说相。观察表说。内心照察名之为观。亦可目眄说之为观。显已无偏。故观十方。下明说意可知。金刚藏有二意故说偈。一自显有智堪说。拂遣大众何因之疑。二彰已不畏大众不堪听闻。拂去大众何缘之疑。问众有何益。答有二义故益。一义大益。彰实出言唯深是乐所以获益。二说教大得闻在今。是以欢悦深生正信。就偈文内有十三偈半。初七偈半明其义大。后有六偈明其说大。就义大文中文分为二。初三偈半显其佛法。次四行偈举彼佛法显地出言。今为明地。何须显彼佛法微妙。以地在因辨深义隐。佛法在果彰深义显。故明佛法显地深微。因之与果高下天殊。云何相显。然此虽复随人高下。法体不别。其犹虚空约尺分异异即是空。地法像此。就初文内初一偈半直彰法微。后之两偈出微体相。谓二涅槃初文有二。初总辨微。二唯智者下释相也。初文有四。一者是微。二难知之道。三非思量论名非分别。四名无垢浊。经无此句。下三句有。又无垢浊下有四义亦可。难得属上无垢向下。又二向并属。可思准之。初观解清净。二智者下行证契真。三自性等下体性清净。四不灭等下德用自在。此依论辨。经亦同然也。又有世间智慧随闻明了知。下举世智随文显真智不随闻也。又论结云观解甚微结不浊。二依止结智者等。理与智为依耳。三清净。甚微结自性灭等。功德等结不灭不生等。又第一出世故不同世间定也。第二实成故不同外道。第三本净故不同始净尊者。第四即静恒用故不同声闻等也。余义可知。就下两偈出微体相文分有二。初有两句是其同相。后一偈半是不同相。不同相有二。一何处脱。谓离诸趣。二有五句是云何脱。五句即分为五。一观解入如。所谓等同涅槃相也。二对治离障。三明体德圆备。四是其法身常故出矣。五有一句是其解脱自体无碍。又论云非唯初中后前中后取故者此约智义。非约智事。义言智起惑次灭耶。又智生惑灭耶。同时耶。此名中耳。又惑灭次智成耶。此悉不可。并有恒生恒不生恒灭恒不灭等过故。初中后如缘起性取也。又如是观智等者次第结前不同相方便坏涅槃。五义可知也。二举前佛法显地离言内。于中有四偈。初一偈半举前二种涅槃以类地法。次一偈半正明地体难说难闻。次有一偈喻难说闻。前中三句牒前佛法寂灭出言。下有三句显地难说又复难闻。又论云地者境界观者。或名分齐或是所缘耳。第二说大文中有六行偈。义分有五。初之一偈三句彰说分齐。次之三句彰已无过劝众除失。次一偈半显其说相略而非广。次有一偈劝众敬听彰已善说生众敬爱。次有一偈显已得力结说分齐。又论云但说一分者谓因分也。地有二分。一因二果。因谓世间方便行修。即加行智分齐也。果谓出生离相真证。即正证分齐。真证出言。因相可论。今唯说因故说一分。又亦可约位也。因渐成者谓闻思等非顿渐成故云也。又约资成之义。此有二义。一资成其因。二资成其证。教说修中有二者。一真心究竟成德满足故云也。二者观修者真心离妄内照法界故名也。此二与后得正说相应故名教说也。不相应义属义大耳。余文可知。就说分文内六门分别。一释名。二明所除障。三辩所显理。四明所成行。五所得果。六释文诸地同此。一释名者。初名欢喜。成就无上自利利他行。初证圣处多生欢喜。故名欢喜地。二所除障者。依地论名凡夫我相障。依摄论名凡夫性无明。又分二障。一法我分别。二恶道业。又治二种业及一种报。谓方便生死也。云何治。如虚空等。广如论释。三明所显者。谓显法界遍满义。四明所成者成檀度及十愿等。五明所得果者。若局取果唯通达障空义得一切障灭果及地位等。若通判果则得唯识三无性理。及得奢摩他毗钵舍那等。六释文者有二。初长行后偈颂。长行有二。初结前生后。二若众生下辨地体相。此文相二。初辨说分。二菩萨如是安住下校量胜分说分文有一百句。初四十句名为住分。次三十句名释名分。后三十句说为安住。前四十句如论应知。又初十句中经脱净心集。就释名三十句中。初十多喜。此中经脱庆喜文。依论中云心喜者。心体非喜摄喜从心也。体喜亦如是。根喜者以体成后为根。非喜根也。次十念当得。后十念现得。就念现中。有二第一正明所念现得。二何以故下广释远离五种怖畏。亦可就第十中分之。就释怖畏文内有二。初责。次答。答内有三。初明所离果。二何以故下释成离相。三如是菩萨下总以结之。又论云前说身畏后异身畏者。前总明后别辨。故云异身也。非身外耳。就安住分文有三。一总明安住。二所谓信心下有三十句。别明安住。三菩萨成就如是下总结安住。就广辨三十句中。初十信。次十修行。次十回向。余文如论。第二愿校量文有三。一愿校量胜。二行校量胜。三果校量胜。言十愿者。一供养佛愿。二护正法愿。三摄法上首愿。四知众生心。五名化众生。六名知世界七是净土。八同心行。九三业不空。十成菩提。依摄论有十愿。一供养愿愿供养胜缘福田师法主。二受持愿愿受持胜妙正法。三转法轮愿愿于大集中转未曾有法轮。四修行愿愿如说修行一切菩萨正行。五成就愿愿成就此器世界众生三乘善根。六承事愿愿往诸佛土常见诸佛恒得敬事听受正法。七净土愿愿清净自土安住正法及能修行众生。八不离愿愿于一切生处恒不离一切诸佛菩萨得同意行。九利益愿愿于一切时恒作利益众生事无有空过。十正觉愿愿与一切众生同得无上菩提恒作佛事。又此十愿与前十愿义同不别也</p>
<p>就经文内有四。初结前生后。二正明愿体。又初愿脱二句。第九愿中脱如意宝身也。三诸佛子乃至大愿等明修愿方便。四以十不可下总以结之。若依论本别明十无尽成前大愿。若依经本即是第四结愿无尽。就此文中有四。初举法及愿立宗。二何等为十下列十尽法。有二可知。三若众生尽下将法对愿逆显成尽。四而众生下顺结无尽又第六愿中论云辨粗细中。并云随何意识身色心粗细故土亦粗细也。余相如论。又三种三转者。就十尽句别中众生界世界空界及心缘界等四是世间转。法界涅槃界佛智入界此三名法转。佛出世界如来智界此二为智转。就第二行校量胜文有三。初牒前起后。二正释行体。三诸佛子悉知已下总以结之。二释行文内有三。一大愿薰心成利安等益。二如是则成下人成信者。三乐以信分别下广明信相。此文十行即为十段。初信文有三。一总立宗。次别释。三举要言之下总以结之。第二释慈悲文有二。初举三门为所观。二对起慈。前文有三。如论应知。又论云辨远离第一义乐中三空离三障者。谓分别相取舍等即三性障也。余行如论可解。第三果校量胜文有四果。如论应知。初调柔果内。初法次喻后合。法中有四。一见多佛起行之缘。二心大欢喜下明能练行。三多以二摄下乘前练行明别地德。四是菩萨下明所练净。二发趣果内文分为二。初释后结。前文有四。一法。二喻。三合。四结。法喻合中皆有四句。一问地法。二是菩萨善知下明知解法。三诸佛子下明能行行。四得诸地智下明其能到。喻合四句同此。三摄报果文有二。一在家果。二出家果。在家有二。一上胜果。二能以大施下谓依王报起胜行也。愿智果如论应知。第二偈颂中四十五半。初二十二颂上说分。次菩萨如是下二十一半颂校量胜分。次二总结叹。初文之内。初十一偈颂地方便及住地文。次是菩萨下五行偈半颂彼释名及五怖畏。次常行下五行偈半颂安住文。次二十一半偈文内初五偈半颂十愿结及无尽文。次六行偈颂信等十行文。次智者于日夜下十行偈颂果校量。于中初一颂调柔果。次三颂发趣。次五偈半颂摄报果。次若以愿力半行偈颂愿智果。第二地内六门同前。言释名者。离能起误心犯戒烦恼垢等。清净戒具足故名离垢地。二明所离者。依地论邪行于众生身等障。依摄论依身业等于诸众生起邪行。无明又治二障。一微细犯过。二种种相业行。又治二业障及一报方便生死。三所显者显最胜义。四所成者成戒度。五所得果者。若通达法界最胜功德得于一切众生最胜无等菩提果。通果同初地。六释文者有三。初偈生起。二长行正释。三偈颂结前。初偈有二。初三偈文大众获益。三业供养即为三也。次有二偈解脱月请生后地文。第二正释文内有二段经。一发起净。二自体净。发起者趣地。方便生后地中三聚净戒名发起净。三聚净戒地中正行故名自体净。就初文内有三。初金刚菩萨结前生后。二何等为十下正释发起。三菩萨以是下结成利益。二自体文大分有二。一明行体。二辨地果。初行体文有三。先解律仪。次释摄善。后辨摄生。此十地内科文不定。初及第十同分为八。此地为二。三四九地为四。五六同三。第七地为五。八地为七。各随一法耳。此为地法甚深故方便影显。非唯一地有斯一门也。就律仪中大判有二。第一明其性戒成就顿离诸过。第二菩萨如是下毕竟护持。就初文内复分有二。初明自性成就。二远离一切下顿离诸过。又论云此二种朋者。忆二家语往其二家诈为亲朋也。又经云此闻不向彼说此坏故等者此辨持意。恐彼此相坏故不说也。又第十邪见中七种邪见异相者。一异乘邪见依别出世行。次二依似法起。仍记无记分二也。次一依无中妄计。次二依隐伏法生。仍一用内一用外分二也。次一依世间法生也。经脱第一第三句等文。又决定深信是异乘。罪福因缘是覆藏见。如文应知。宜须思准也。余文如论。第二摄善法戒文。文别有五。义别有四。要摄为二。言文五者如下文中。五处举经论别解释。义别四者。一智。二愿。三观。四行。初思众生。随一切恶皆由十不善道。是其智也。我当自住等是其愿也。此文有三可知也。又深思惟下乃至如来是其观也。是故我应下是其行也。要为二者。初二一对智为方便后起正愿。后二一对观为方便后起正行。余文如论。第三摄众生戒文大分有二。一广明摄生。二诸佛子是菩萨如是下总结摄生。余义如论。又问杀生等得二种人中果何也。答此之习者非是气习。此名残习。顺人道业者在人中别报受。正报随断等者仍是人中不定报也。宜可准之。若以名言求之二报亦有忧劣。有无不定。此可思之。迳历三道义亦不定。广如大论说也。又二倒恶意专念行者伺缘名意。常乐二倒缘中现起故名意也。违理名恶。是起烦恼作意而生名专念行。二倒恶心非专念者。根本集起是其心义。我净二倒望前常乐。根本集起故说为心。我是常本。净是乐原。此二性成。非作意生名非专念也。又追后报中经脱障中第八句共中第一句也。又界差别内。第二别句内经中第一句是论中第三句也。第二地果文内三果同前。调柔中有三。一调柔相。二菩萨尔时下别地行相。三佛子是名下结说果相。前中有三。初法次喻后合。法中有三。一见诸佛起行之缘。二能练行。三所练净行。能中有三。初明供养。次明回向。后受十善法行。依经略无回向。摄报同初地。依摄论中二地已去有八种清净。此见多佛即彼见佛净。此中衣被乃至恭敬心即彼信净。此中净戒即彼波罗蜜。此中作王即彼第六成熟众生。此中念佛即彼心净。此中为首等即彼慈悲。此住千劫等即彼生净。此动地等即彼威德。余地准此。三重颂文有二。初明说意。第二正颂。颂有二十六文分有四。初二颂发起。次十六偈颂自体净。次有七偈颂果利益。次一结叹。自体文中初有四偈颂离戒净。次有四偈颂摄善法。次有八偈颂摄利生。利生文内初有三偈颂愿行集等。次有五偈颂集果文。果利益中初二颂调柔。次四诵摄报。次一颂愿智</p>
<p>第三地内六门曰前。一释名者。随闻思修等照法显现。故名明地。二所离者。依地论闇相于闻思修等诸法忘障。依摄论心迟苦无明。闻思修忘失无明。复有二无明。一欲爱无明。二具足闻持陀罗尼无明。有二业障及一报方便生死。三明所显者显胜流义。四明所成即成忍行及四定也。五明所得果。通达法界胜流文句功德得无边法音。及能满一切众生意欲果及三地位。通果如初地。六释文者有三。一偈颂发起。第二正明住地体。三偈重颂。初偈文中有二。初有六偈。大众三业敬赞前说。此中有三。初一喜。次一雨华。次四叹德。二四偈生起后请。此中初三偈是大众请。次一解脱月请。就第二地体文差别有四。一起厌行分。二厌行分。三明厌分。四厌果分。初文有三。一结前生后劝修起入。二何等为十下正辨起厌。三菩萨以是下结行能入。就厌行中有三。一修行护烦恼。二修行护小乘。三修行方便摄行。初文有二。初十辨无常。次十无救者。就护小乘中有三十句。初有十句明求佛智护彼小心。后二十句念益众生护彼狭心。前文有二。初总次别。二护狭心中。初十起悲。后十救度。度是悲益。亦可初十是其悲心。后十是慈心。于前中初总次别。于后救度十心中。初牒前起后总明度心</p>
<p>第二别明度心。别中九句。初三度处。次二度行。次三辨前。后一度果。三方便摄中此内有五。一起观方便。牒上三心起后观求。二即时欲具下标趣方便。标其佛慧彰其所趣。三作是思惟下观求方便。观察推求度众生法。四即时知住下正知方便。五菩萨如是知已下转修方便。修闻法行摄取正法</p>
<p>第四正知方便者。前念众生堕在烦恼业苦之中。以何方便而拔济之。令得涅槃毕竟之乐。即知不离无障碍智者是如来智。智由何生。即知不离八地已上如实觉起。觉由何生。即知不离四地已上无生行慧。慧由何得。即知不离三地禅定。定由何生。不离闻法。是故菩萨先求正法。既闻法已。静处思惟。思已修习入禅无色。依此禅定观法无生起出世慧。依无生慧如实觉。依彼实觉得无碍智。既得智已便来救生。知相如是。第五摄生方便文中有二。初明求法生难遭想能舍外财。此文有二。初生难想。二但于说法者下重人轻宝中有五句。此即为一句。为求法故是第二句。为法舍施。又为求法下为法走使为第三句。破除憍慢无苦不受为第四句。于上不恭为憍慢。于下执我名为我慢。于等自大名为大慢。若得一句已下得胜财心即为第五句。此中入校量总成有三句。此初成一句。得闻一偈下第二校量。是菩萨若有人来下是第三校量。余文可知。第二又如所闻下随文能行。释厌分中文分有三。一牒前闻法静处思量以起后说。二明厌体。三明入意。为顺法行而不乐着。第二文内。初禅中即离欲恶不善法者是离障也。释有四种。一总相释除欲界恶不善故名离欲恶不善法也。二依龙树远离五欲名为离欲。断除五盖名离不善。故龙树云趣向初禅远离五法断五法矣。三依毗昙五欲离故名为离欲。断十恶故名为离恶。除五盖故名为离不盖。四依成实断贪欲心名为离欲。亦舍杀等名为离恶不善法也。有觉有观者是对治也。粗思名觉。细思名观。故龙树言。譬如振铃。粗声喻觉。细声喻观。离生喜乐是其利益庆背欲恶。是故生喜离过倚息。故名为乐。入禅行者是其定体一心支也。何故独此名为禅行。一心禅体故名禅行。就二禅中灭觉观者是其灭障。灭障之中觉观有三。一即定心。二出定时。三识身中粗动觉。此二并是动乱之心。二禅胜静同皆灭之。言内净者是对治支。若有觉观浊乱不静。此禅胜静离彼外乱故云内净。言一处者彰其治相。彼内净心住于一境。更不余缘。故云一处。故彼舍利阿毗昙言。欲界地中心行六处。以六识身取六尘故。初禅地中心行四境。以四识身行四境故。以初禅上无鼻舌识故。但云四耳。二禅已上心行一处。唯意识身缘法尘故。又复相续无间不断亦名一处。下论释中具此两义。无觉观者显其能治。能治觉观。前灭觉观直彰离过。如说灭谛以为无漏。今就能治彰无觉观。如说道谛以为无漏。定生喜乐是其利益。前初禅中创背欲恶。庆离故喜。今此禅中法从内生。庆得故喜。乐同前释。入二禅行是禅体一心支也。就三禅中。言离喜者是灭障也。二禅喜心分别想生动乱多过。此禅定心转寂故灭。行舍念慧是其对治。言行舍者是其舍支。行心调停舍彼喜过。故名为舍。此是舍数简异舍受。故彰行也。言忆念者是其念支。念前喜过守心一境。故称为念。念与忆俱通伴而说。故云忆念。忆能发悟助念力强。所以通举。亦可即说念以为忆。如四念处体性是慧而名为念。此亦同然。言安慧者是安慧支。分别喜过说慧。慧静名安。身受乐者是利益也。释悦名乐。言身受者。受有二种。谓身与心分别有二。一约根分别。五识中受依色根生。故名身受。意识中受从意根生。故名心受。二约所益分别身心。下品之受释畅在心名为心。受上品之受释遍身心。就所遍处从末为名。故曰身受。今从后义。乐处心法。此处增上遍满身心。故说身受。显乐增上乐是心法。心中受之义不待言论。言诸贤圣能说舍者此乐深胜唯有贤圣。能说为过。堪能舍离。非凡所能。彰此乐深。言念受乐入三禅者是其禅体一心支也。谓念自地受乐之过以入一心。就四禅中断苦断乐灭忧喜者是灭障也。革绝四受明禅不动。言断苦者苦实在于二禅中灭。为欲禅彰此是不动免绝四受故此说断。亦可指彼三禅之乐以为苦故。断三禅乐即名断苦。何故如是。彼三禅乐望粗心人说之为乐。望后静心即是大苦。如似世间指手打木于彼寤者说之为乐。睡眠之人用为大苦。此亦如是。故说断乐。断乐者断三禅乐。彼乐粗动。故此断之。先灭忧者初禅灭也。先灭喜者三禅灭也。并在前灭。是故言先。既非此灭。何故论之。亦为显此不动禅故。若使忧喜前地断故彰先灭者苦亦先灭。何不说先。释言彰先。理亦无伤。但此为明苦虽先断对苦之乐此中断故。对乐之苦不得言先。若当说言先断苦者。人谓彼乐亦是先断。故不彰先。忧之与喜能对所对。并是先断。故云先灭。不苦乐者是其利益。余禅之中皆先明治。今此何故先说利益。乘前所明断苦断乐。对之即明不苦不乐。彰益义便。故先论之。行实在后。此乃舍受不同苦乐。是故名为不苦不乐。何故不名不忧不喜。释有三义。一以此禅正断乐受而复无苦翻对彼二。是故名为不苦不乐。二前文中先断苦乐故。此偏对之明不苦乐。三五受中忧喜名别。三受分别。忧喜二名摄入苦乐。苦乐宽故。舍受对之名不苦不乐。舍念净者是其对治。舍是舍支。念是念支。前三禅中有乐故舍念不净。今此无故舍念净也。入四禅行是其禅体一心支也。四空定义广如别章。此应论之。四空定文如论分别。顺法行者。为依禅定顺起无量神通等故入诸禅定。非爱着也。余文如论。释厌果中分文有三。一明无量。二明神通。三总结自在。余义如论应知。又四无量中经脱不二又清净并无念中二句也。又身通中经脱第六注水句。他心中经脱第七妄行正行句。就释地果文分有三。三果同前。调柔果中大判有四。一调柔行。二忍辱行德。三明别地行。四结说相。前中初法次喻后合。法中有四。初见多佛起行之缘。二供养下明能练行。三于百千劫下明垢障薄。四不复积集下明所练净。余文如论。第三重颂文有二。初生起。第二正颂。颂有三十五偈。初二颂十深心。次二十四颂厌行文。次二颂厌分及以果分。次六颂调柔三果经文。次一总结就厌二十四。初四颂护恼。次六颂护小。次十四偈颂方便摄也。第四地中六门同前。言释名者。不忘烦恼薪智火能烧故名焰地。二所离者。依地论离解法慢障。依摄论微细烦恼行。共生身见等无明复有二种。一三摩跋提爱。二行法爱又灭二业障及一种方便生死。三所显者显无摄义。四明所成者成精进行及道品等。五所得果者。若通达法界无摄功德得如所应一切众生利益事果及四地位。通果同初地。六释文者文内有三。初偈颂生后。二正辨地体。三以偈结前。初有八偈。一有两偈菩萨供养。次天女供养。次三天王庆遇以兴供养。次一大众请。次一解脱请。所以此有王及女请彰此地正体智及外用俱成故也。就体文中大判有四。一清净对治修行增长因分。二清净分。三对治修行增长分。四彼果分。初文有三。初牒前生后劝修趣入。二明行体。三菩萨以此下结行利益。又论云处顺行者。地前方便思量正地而未证得。正在地中名曰已证。此二处行同依所说故名顺行也。余文如论。清净分有三。初总次别后结。总中有三。一明佛家转有势力。二得内法。三谓十智教化成就。又论云如来自身所有诸法以是诸法显示如来者。人法互显佛证得法还以胜法显示如来也。修行增长文有二。一护烦恼是自利行。二护小乘是利他行。此二各有初总次别。又护烦恼中就身念中。先观内身。次观外身。后二合观。何者内身而复云外。若当就彼十二入中分内外者。若自若他六根为内。六尘为外。今四念中自身名内。他身为外。何故初别而后总乎。释有两义。一破病不同。有人着内情多。着外情少。如人为身弃行妻子及诸财物。着内多故须教观内。有人着外情多着内情少。如人为欲财丧身为欲没命。着外多故须教观外。有人内外俱着故须合观。二随观始终行者本来于自身中取有净相。故先观内。内求不得谓外有。之故须观外。向者观内不及其外。观外之时复不及内。是故第三内外合观观内身者标别所观。循身观者明其观相。循犹顺矣。其身相审悉观察名循身观。精勤一心明其观仪。行者今欲破坏身相。非勤不辨。故须精勤。故龙树云。离别常人易。离别知识难。离别知识易。离别亲戚难。离别亲戚易。离别自身难。行者今欲离别己身必须精勤。勤由专意。故云一心。除世贪忧彰观所离。何故此中偏离贪忧。如龙树说。行者此中多生贪忧。故偏除之。云何多生。始弃五欲念本所爱。是故生贪。未得道法。所以生忧。是故但言除世贪忧。又复贪者凡夫多起。着境难舍。受生之本三毒之初故。烦恼中偏说除贪。忧心一向贪欲者起。障定最重。禅中先离。故五受中偏说除忧。若说除贪结余法随之。若说除忧诸受随遣。譬如破竹。初节为难。若破初节余节皆随。贪忧亦尔。下观外身及观内外类亦同然。就受念中。亦初观内。次外。后合。十二入中。受唯在其外法入摄。故今四念中自受为内。他受为外。又复意相应之受说以为内。五识相应名之为外。亦得定受说之为内散受为外。于此内初别后总。就心念中。亦初观内。次外。后总。十二中心唯是内。意根摄故。今四念中自心名内。他心名外。又复意识名内。五识名外又得定心说以为内散心为外。就法念中亦初观内。次外。后总。内谓心法。外谓非色非心不相应行及三无为。第二正勤义者。初二断除恶法。后二摄善。前离恶中。先断未生。后断已生。斯乃说时非是行体。亦可已生是其先成无明住地。细故后断未生是其四住现起。粗故先断。未生恶者举其所断。为不生者勤之所为。欲生进者勤方便心。发心断者正明勤体。已生之中类此可知。已生谢往云何可除此。乃断于已生种类在未来者令不相续。非谓断于起已灭者。后生善中。先起未生后广已生。善非本有习之方起。是以要须先起未生后广已生。未生善者举所修也。为生故者勤之所为。欲生勤者勤方便心。发心行者正明勤体。已生同前。已起谢往。云何可策。此必策彼已生种类在未来者令其续起。非谓策彼起已灭者。第三如意义。就此文中。初总标举。后别释。言欲定者直举行体。欲能生定因从果称。故名欲定。亦可定心由欲而生。举因名果故云欲定。断行成者辨其功能。以此定行能断众结名断行成。亦可名彼涅槃名断。断家行成名断行成。修如意者就前欲定明其修也。依止厌下明向第二断行成也。于诸烦恼初方便道观过厌背。名之为厌。无碍正断。说之为离。解脱证除说之为灭。趣向涅槃名为向舍。若随位分。见道已前说名为厌。除见谛惑说以为离。断修道结说以为灭。得涅槃果名之为舍。此乃诸行治结次第。不须别对念处行等。余行类尔。何故念勤不明此者。得定成就方有此能故前不说。精进可解。心定者余经论中为念定。系意住缘。故称为念。专心守境。故说为心。思惟定者余经论中名为慧定。慧心筹虑故曰思惟。余广如论耳。二护小中五行内经脱第三句。彼果胜中。初明行果。次别地果。行果有六。始从离恼尽第六本心界满。经中略无第二业染。余义可知。又离恼中文虽背异意亦得足耳又论中业染者有二义。不作一敬佛故佛所呵即不作。二畏恶名失利他。生烦恼失自利。故不作也。增上欲中第三离过别句内脱第一句。发勤精进中经论似有不次。但依论文次第消息。意亦无失也。本心界中亦如是。地果文内三果同前。调柔果中文分有四。一调柔行。二摩尼珠下明教智净。以此地成就净证从体起用。故有教智不同前地。三四摄下明别地行。经本略无此句。四是名下总结说相。前中初法次喻后合。法中有三。一见诸佛为起行缘。二恭敬下辨能练行。三是菩萨乐心下明所练净。余义如论应知。第三重颂中。初辨说意。次正偈颂有二十九。初二颂增长因。次三清净分。次七颂对治修行增长分。次九增长果。次七颂调柔摄报等三果。次一总结叹也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>