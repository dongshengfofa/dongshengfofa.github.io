<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经搜玄分齐通智方轨卷第三(之下)</p>
<p>　　　　终南山至相寺沙门智俨述</p>
<p>第五地内六门同前</p>
<p>一释名者。得出世间智方便善巧能度难度故名难胜地</p>
<p>二所离者。若依地论离身净我慢障。若依摄论下乘般涅槃无明又有二障。一生死涅槃一向背取思惟。二方便所摄修习道品。又治二业障及一报因缘生死</p>
<p>三明所显。相续不异义</p>
<p>四明所成。禅波罗蜜及学四谛</p>
<p>五明所得果通达法界相续不异功德得与三世诸佛无差别法身果。及成五地位。通果同前</p>
<p>六释文中大判有三。初偈颂生后。二释地体。三偈结前。初十五偈。一有二偈菩萨顺修供养三业庆喜。次二天王赞佛菩萨无染功德。次十天女赞因及果大慈悲用二位圆备。次一解脱请显入后证。就天女文初七叹因。次二赞果。次一显行成因证矣。地体有三。一胜慢对治。二不住道行胜。三彼果胜。前文有二。约慢二种。一自地慢。二他地慢。他地者前四地中得出世智。取彼胜相名之为慢。下以十种净心为治。二自地慢于此十中悕求胜相。复以为慢。下以随顺如道为治。此二文中通名胜慢。慢治同故。初文有三。初牒前生后劝修趣入。二辨十心。三菩萨以是下结成利益。又同念不退转心者。方便净心与不退证心同缘正理不异也。又文中七净者。一戒。二定。三见。四度疑。五道非道。此五大小名同。后二名异小乘。后二者一行净。二名行断。以彼宗趣灭故。大乘名者一名行断。二名思量菩提分法上上净。以此宗依行断起胜求故。行虽有七文有六句。第三句中有二种净。谓见行净及度疑净。余相可知。位者若依小乘戒及定见道前。次三见道。次一修道。次一无学道。大乘三位论之。行断及行在修道中。余悉同前。所由如大疏也。二随如道行有三。一举前起后总显如行。二得大愿下别明随顺如道行相。三生定不退下总以结之。就初总中法体有三。句别有四。法体三者。一是四地所修道品。二此地前十种净心。三此地中顺如道行文四可知。不住道中经文有二。初列四谛实法分别。是护烦恼自利行也。第二化众生分别。是护小乘利他行也。前经有二。初列四谛实法分别。后就此四明十观门。即化生分别。此文有二。初列十名。二次第解文。四谛门中义含法界。菩萨于中穷照无遗。随智异论旷别难穷。今此且就一数之圆略为十门。然此十门菩萨自知。知相难明。故寄化生以显其异。斯乃约化显自知耳。以此通名所知法中智清净故。言开合者此之十门总唯是一化生分别。若随所化大小分二。前九化小。后一化大。随化所起分以为三。前五化生令其生解。次四化生令其起行。后一化生令其入证。约人不同离以为七。初谛化于根未熟者。第二化于根已熟者。第三化于疑深法者。第四化于谬解法者。第五化于离正念者。第六第七第八第九化正见者。第十化于大乘可化随法不同分以为十。若广分别数别无量。言对实法辨通别者。此之十门望前四谛一一皆通。初世谛者通观四谛法相差别。第一义者通观四谛体性空寂。言相谛者通观四谛非有非无。言差别者通观四谛有无各异。说成谛者通观四谛缘起集成相状事也。言事谛者通观迷四谛成苦等事也。言生谛者通迷四谛起作集也。尽无生者通解四谛得证灭也。言入道者通解四谛得成道也。菩萨如来地成谛者通穷四谛缘起实性清净界成大乘道之因果也。又此谛者前四谛直明法界体性无非四谛也。下事等四谛是有非四谛也。中间五谛是方便修相解观次第。后之一谛明正称周法界自体因圆通妙道无障碍德备也。若约教缘法相差别时。初四谛直明法体。次世谛第一义谛明于相。次相谛者明一实谛相。次差别者明法界法相。成谛者明如此法界相以凡夫迷倒故菩提为烦恼。三界繁兴炽然于世众相集成也。次明事四谛显正修对治方便行也。然此有非四谛。乃是菩萨正修方便法。而但以法通无局故。二乘亦得于中修进。下至人天善业亦于中行也。今但此菩萨正修对治方便道满故。能显发称周法界自体圆极无障碍道故。欲明于菩萨地次第入如来智谛故也。此观意如论。信解智非无尽智知者释前如来谛文。谓因智知非果无尽智知也。又可说文字阿含。信智知非不可说义无尽智知也。此文约解简耳。下离世间品中重更简文者约行简也。释云镜像智者。三乘见道前依定成事。如镜中像成事自在也。其位不定。或见前暖等四善心。或光得等四定。或地前四十心。或十行十回向等。或世间修慧。乃至得定已去即是其位也。二护小乘勤方便文分有二。一观有为虚妄诳诈恼于众生起悲慈念。二得如是智慧下别明悲慈。此文有二。初明化他愿。二如实观一切有为下明化他心。此文有二。先悲。后如是苦恼等下辨慈。悲文有二。初起悲方便。二知众生下正明悲观。于中有二。一观如实苦知苦体性。二又作是念下观深重苦。就人显过明其可悲。就深重苦内经文有二。一观众生怪生受苦不知厌离。二无明痴故下明诸众生可怪所以。于中有二。初明深苦。二如是生死下明其重苦。二释慈文中大判有二。一为众生修习善法。二如是思惟下随其所修发愿饶益。初文有二。一于众生念恶无始。此经文脱第三句第五句第六也。二唯我一人为集善法。二发愿饶益中。初一总后九别。此中经文亦有不次。依次消文义亦无失。释果分文大判有四。一摄功德胜。二修行胜。三教化众生胜。四起随顺世间智胜。前二自行。是上所知智清净果。摄功德者自分所成。修行胜者胜进所成。后二利他。是前利生勤方便果。化生胜者化他之行。随顺世智者化他之智。余文可知。四随世智中。初总辨意。二知世所有下别释化智。别中有十。一知书等。二知石性等。三治病方。四作论等。五日月等。六持戒等。七不恼生事。八安乐生事。九怜愍故出。十渐令信入无上佛法。经第三中阙二句。第四义中无一句。余文如论。又论中难解。吉凶入等随时变相。遍身相者是报定相。随时变相有八。日一月二星三。星谓五星。东方岁星。南方莹。或西方太白。北方辰星中有镇星。以为五星。四宿者二十八宿。谓角亢等五星。于中止宿故名为宿也。地动为五。梦六。想七。吉凶为八。狐鸣等并吉凶摄也。又七曜者日月五星是也。入者顺也。过去世八相之业又顺未来八相所表之果也。又遍身诸相者定报爱非爱果相也。又五行对五染者。持戒治破戒。四禅治贪欲。神通治邪归。四无量治妄行杀生祭祠求福等。四空治妄修解脱外道邪修等。就地果文中三果同前。调柔分四。一调柔相。二又如日月下明教智净。三别地行。四结说相。经阙第三句。初文法说次喻后合。初明见佛为起行缘。次能练行。后所练净。能练行中。初供养。次修回向。后受法行。经多不足。又四五地中出家果在调柔中。所以者四地已去得出世无漏行。出家义显故。余义如论应知。三重颂文。初辨说意。次明偈辞有三十九。初十一偈颂胜慢文次十三偈颂不住道胜。次有七偈颂不住果。次七颂调柔等三文。后一结之。初胜慢内。初二颂平等。次九颂顺如道行。不住道内。初四颂智净。次九颂勤方便利生文。第六地内六门同前。一释名者。般若波罗蜜行有间大智现前。故名现前地。二所离者。依地论本微烦恼习障。若依摄论微细相行无明。此文寄在七地。复有二障。一证诸法生起相续。即迷俗也。二相想数起。即迷真也。又治二业障及一报因缘生死。三所显无染净义。四辨所成成般若波罗蜜及解得缘起。五所得果者。通达十二缘生真如无染净功德。得相续清净及能清净一切众生染浊果及六地位。通果同前。六释文者此文有三。初偈颂生后。二辨地体。三偈颂结前。初有十八偈。前有二偈。菩萨赞叹。次二诸天三业供养。次二天王及以眷属赞叹地义。次有十一天女赞地体及诸别行。次一解脱请入后证。女文分三。初一伎乐供养。次九正叹果德及因。后一默然观佛。就前九文中。初四叹果。次五叹因。因文有三。初一大悲行。次三六度行。次一结成德用。地体文中大判有三。一胜慢对治。二不住道行胜。三明彼果胜。初文有三。一牒前生后劝修趣入。二辨相。三结行成。初明胜慢对治者。明十平等法有二种意。一解境。二行境。言解境者即此十门为所轨法。不住道下明所依行观门方便。言行境者即十平等是观解初不住道下明观成相。又依论别定其文亦好也。就十平等释相有二。初一总。次九别。九内有三。初七以无破有。次一以有破无。次一有无双破。初文有三。初一空解脱门即无相观。次五无相解脱门即无生观。次一无愿解脱门即无性观。行次第者此举解成行外。疑云若诸法无云何住持久立决定为答此疑。故经云无性故。言无性者无实性也。又云若诸法无云何现见实有。为破此疑故。经云一切法无相平等。又疑云若法无相者有处法生有处法灭。取心随见不由自意。云何无相。为破此疑故。经云一切诸法无生平等。此下自体空不如无相等故异前也。言无生者一切诸法并从念生无有自立。云何云有。如论念展转故。又云若法从念生即因缘非一。念等诸缘我尽不见。唯见所成安立之法念等不见。自可是无。所成之法应说是有。为破此疑故。经言无成故。言无成者既法从他生汝不见彼从缘而发。既许法从他生汝不见此相。当知所见即是自谓不得实境。妄见所成。故论云无成平等。此二迷苦谛。又云若诸法从他生无自生性。我许非有。能成之因既得成他此有力能。应说是有。为答此疑故。经云一切离故一切法平等。依经在第八句。言离者但所执境情谓是实。论彼所见即无所从。一非先有。二无实理。所以知若从缘生即似非实。故知所见即相非有故。论云染相故。此即计集谛。问若是集谛即心聚摄。解既在境。云何应集。答论能取体乃应缘似。烦恼业用计谓境中。境即是无。义归取相。故说是集。又云诸法因缘寻彼本末俱不可取。究其此意。染法依实迷真而生。染可说无。所迷真俗灭道二谛顺理应有。答汝谓真俗顺理是实。此义不然。灭道真俗乃是梵行正智境界。云何乃云如谓是实。为破此疑故。经云本净平等。若如谓是实。即杂染心生。不可言本净。故论云净相故。此迷灭道二谛。又云若法不如所见是实有者。即不应起世间言说。现有名种种不同即验所目之义非无。答如言所执名非一者。是世谓施设非先实有。所以知。但见世间得义不得名得名不得义。故知诸名不定从义。汝谓义实起名等。此即戏论非实有也。为破此疑故。经云无戏论故。名不实有赖义而生。义不自彰依名而显。此即验。是戏论因缘。又观义因不见名果。又观名果不见义因。此似戏论亦无故。论云分别相故。所以唯说分别者为显即相空也。此迷四谛名上已无生观说。又云我已知相是无了生非有。即验如实决定可趣。答汝谓自见为妄非有。别见离念为可取者。还是分别故。经云无取舍故。无取舍者本为情谓。是取所见。并皆不真。今还见离念为所趣。即同前妄。故论云出没相故。所以唯言出没为出没即空。上来以无遣有。又云我寻相生是无。又知离念非有。当知染净真俗等法并无其体不可进趣。答汝见染净不可进趣谓无法者此义不然。为破此疑故。经云如幻梦等。若法并无者云何有处梦有处不梦。验此即知。一切诸法不定是无。故论云我非有相。所以为破我无唯言无我者。此为离我不住无我故。缘成幻事此不同上见。此即以有破无。又云所以前起八种见为不尽理以无破有。复起一见。又不尽理已有破无。我今体寻不可偏有无取。今具成二义。此可当理。答如外所见由不越情。所以知如所见境无义非有义。有义非无义。据其理也。即无是有。有无是一。为破此疑故。经云有无不二。言不二者法不自住。应缘成起。复不是缘故成果法。寻其诸法不越自他。自他不住。即事辨空。若如见有无此由不越自他两际。故论云成坏故。所以但言成坏者。谓成坏即空故不别求。当知不二平等之法非除灭有无说为不二。此即如实即验。所谓有无名为戏论。亦非有无二法之中别立一法以为不二。不俱取同上以因缘法有无同体各非自性。说彼无法以为有故。有即非有。还即说彼有法为无。无则非无。有非有故。无外更无别有为二。无非无故。有外更无无法为二。故曰有无不二。又复说彼有无之法为不二故。亦无不二自性可取。此破有无双计。第三结文有二可知。义相如论耳。上约十二入明所轨法。下约十二缘生辨所依观门。问上明法唯约十二入。下诸观门何为偏在缘生。答摄法取宽故。约十二入以通依正。今约观门摄外。从内故局缘生。此文有二。一就初住以明不住。即总立宗。二作是念下约彼正住以开观门。即别释也。前地劣故正住地中方名不住。此地胜故初住地中即名不住。初文有二。一观法相等牒前起后。言法相者牒前文中十平等法。随顺牒前得入六地。此依论经可准之。二复以胜大悲下正显不住。于中通下六句分别。一释其名。对前观故说此为复。大悲首者念众生心。拔苦为悲。悲增曰大。大悲增者求心愍至称曰增上。亦可求于增上果故名为增上。为求佛智利众生故名曰大悲。言满足者。离有为心厌有为故观察缘起。观之穷尽名为满足。此即经论二处不同。若依论文为有四句。即以第四生灭一句依前三门以成行相。若依经本第三即生灭。即用生灭为满足观。据经论二处。即有二意释生灭门。一依论者。所谓众生菩提因缘并是有为。今以智知故云观生灭。二依经者。因缘之法顺生逆灭。本为救生故云大悲。又若依经成四句亦得可知也。二明三心次第之义。乘前观空法便念众生虚妄所缠。故先起悲。以悲念故求佛智慧欲以利益。故起第二。佛智必由离过所成故起第三。三就自利利他分别。前一利他。后二自利。四护烦恼护小分别。前二护小。后一护烦恼。五就因果。初后摄因。第二求果。六不住分别。初一利他不住涅槃。后二自利不住世间。二就正住别辨观门。初通经论科简观门。第二释义。初门有三。一就经科。二就论科。三将经论相对分文。就经科中。初别明十观。二重结之。十观是何。一因缘分次第。二三界虚妄下明一心所摄。三无明有二种。下明自业助成。四无明令行不断下不相舍离。五无明爱取下三道行。六无明行是过去下明观先后际。七无明行乃至六入下明三苦集。八无明因缘行生下辨因缘起。九无明因缘是生缚下辨因缘生灭缚。十无明因缘是随顺有下是随顺无所有尽观。于中并各有顺逆观。即为二也。经文如此。二次就论科。论家就此十番观中三门分别。一就厌离有为心中观十二因缘。此即是前满足生灭门。二就深念众生心中观十二缘。下说为悲随顺观。言随顺者此即起悲随顺缘生。即是前悲为首。三求佛心观十二缘。论文名为一切相智分别观。此即是前悲增上观。问前初住先明悲首。次说增上。后彰悲满。今此何故先满次悲后说增上。前初住中生心次第故。先悲首后论悲满。今此是其正行次第故。先悲满后说增上。是义云何。前初住中乘上十法观法空寂。便念众生妄有为法之所缠故。故先起悲悲。欲拔苦须得佛智。次起增上。佛必由离有而成。故明满足生灭等观。今正行中离过为始。先厌有为。因自离过。便念众生处之不出。次辨随顺。前二摄因。理必在前。一切相智是求果行。理须在后。此三门中各有十种观因缘集即为三十。一一门中各有逆顺即成六十。上来分别但依住地明六十番。对下果分有一百八十因缘观门。所以知然。寻果分文以三空门分别缘集。据此门下各摄不同故。经云依空解脱得十空三昧。无生无愿亦复如是。据此三空便有三义。若以空三昧观十二缘即十二缘皆空。所以知已论主将分别无相配空三昧。若以无相门观十二缘十二即似。若以无愿门观十二缘缘生即实。论中又说无相观门为真实性。由真实离相。故以配之。以无愿配无生。为依他无生无所愿求故用配之。此等因缘同异法门。准下十空三昧思之可解。第三以论对经。文分齐者更有别意前依经本十番即成厌离有为因缘等观。故据前后经本十番成一百八十门。又问若依经论无有六十门观相。云何得成一百八十门。答由经初开三观门。后论主仍许经本二十番。而更别辨三门四门九门等。今以前开三观门验。后经中观体。即知定有六十门也。今以论对经摄十门为三番。意从一观厌离有为。此意下更分别。然论摄经分齐者。就厌离有为观中。摄彼经内十番观门以之为三十中初门。即以为一。名成答相。次有半门复以为一。名第一义。后八门半合之为一。名世谛差别。第二大悲随顺观中摄十为四。初门为一名观众生愚痴颠倒。次一为一名余处求解脱。次三为一名异道求解脱。后四为一名求异解脱。一切相智分别观中摄十为九。初有半门说之为一名染净观。次一门半复以为一名染依止观。次有五门各别为一。次有两门复合为一名无始观。次一为一名种种观。通前为九。此三门中文之前却后当分释。二释义者。依大经本。法界缘起乃有众多。今以要门略摄为二。一约凡夫染法以辨缘起。二约菩提净分以明缘起。约净门者要摄为四。一本有。二本有修生。三名修生。第四修生本有。言本有者。缘起本实体离谓情。法界显然三世不动故。性起云众生心中有微尘经卷。有菩提大树。众圣共证。人证前后不同。其树不分别异。故知本有。又此缘生文十二因缘即第一义。言本有修生者。然诸净品本无异性。今约诸缘发生新善。据彼诸缘乃是妄法所发真智乃合普贤。性体本无分别。修智亦无分别。故智顺理不顺诸缘。故知修生即从本有。同性而发。故性品云名菩提心为性起故。问本有修生既是新发义。非是旧。云何乃说从其本性。答此品为是新生之义说是修生。与本义亲。故从性起。如今谷不别劫初。顺本谷亲。对今缘疏故。不说新得。此思可解。三修生者。信等善根先未现前。今对净教。赖缘始发。故说新生。故论云彼无无分别智故。四修生本有者。其如来藏性隐在诸缠。凡夫即迷处而不觉。若对迷时不名为有故。无相论云若有应见。又依摄论云有得不得见不见等故也。今得无分别智始显法身在缠成净。先无有力同彼无法。今得成用。异本先无。故不可说名为本有说为修净。问若说始显为修起者名曰修生。云何说显。答只为是显修生门中义成本有。先在迷心不说体用。今时始说有彼法身。故知与彼新生是亲。先有义疏。如论云。离不离无常。既言无常。不可从本有。上来四义于此缘生理实通有。若对经分文。此十番缘生唯有二门。一修生。二修生本有。余二在性起品。第二染法分别缘生者有二义。一缘起一心门。二依持一心门。缘起门者大分有三。初真妄缘集门。二摄本从末门。三摄末从本门。言缘集者。总相论十二因缘一本识作无真妄别。如论说。依一心法有二种门。以此二门不相离故。又此经云唯心转故。又如论说。真妄和合名阿梨耶。唯真不生单妄不成。真妄和合方有所为。如梦中事知与睡合方得集起。此是真妄缘集之门。二摄本从末者。唯妄心作故。论云名种子识及果报识。对治道时本识都尽。法身流转五道名为众生。随其流处成其别味。法种众苦如此非一。故知摄本从其末也。问当随染时为即染也。为由是净。答体是净本复是净不可名随。故知染时不可为净。若尔者不应说言依如来藏有生灭心。应但是单生灭。今言相依。如此说者是有智人染净双证。故作是说。非局染门。三摄末从本者。十二因缘唯真心作。如波水作。亦如梦事唯报心作。以真性故。经云五阴十二因缘无明等法悉是佛性。又此经云三界虚妄唯一心作。论释云第一义谛故也。问摄末从本应是净品。云何乃在染门分别。答此摄末从本理在净品缘生。今为对染显染如幻故在染门。问义若如此一切净法并对染显妄。云何独辨摄末从本在染缘生。答凡论净品缘起有其二种。一为对染以显妄法故。经云不如实知诸谛第一义故也。二但显净品缘起。即是显理之门。即如普贤性起品等是也。余义准此可解。此摄末从本即是不空如来之藏。此中亦有空义。为自体空。后当分别。二依持一心门者。六七等识依梨耶成。故论云十二缘生依梨耶识。以梨耶识为通因故。问与上缘起一心云何取别。答上缘起一心染净即体不分别异。此依持门能所不同故分二也。问如上诸义并一一门别。云何得成一证境界。答上来所辨并约缘别显。即是证境方便道缘。欲乐既别即今所依观门非一。若寻证境如上十平等说。上来第二释义门讫。次对文释观门别相。就经本十观内。初明顺观。次辨逆观。余皆同此。其逆观相后当释。初因缘分次第者三种分别。一明所治障。二辨观体。三释经文。余皆同此。言治障者治我见执。谓言十二分是我作也。即是身见邪见遍通。若分文别但治人见。此惑通彼三空所治。治相云何。实无有人相。见实人相即空门所治。缘起似我生。不如所取生。计为似相。即无生所治。所以得知有彼似我。故论云自他差别识从我见薰习生。故得知也。成似生及实法相即无愿门。通治前二执。亦可治彼无我空及成八自在见相。所以得知。故论云自体空者有故。此成无性性也。即治惑门。二观体者即显因缘理次第生义。以空及似实等三性为顺观体。逆即成一缘起空无性性观。即用缘起次第理为此观体。即依经辨也。若依论辨但准以思摄。三释文者。就因缘分者即因分也。次第者渐次也。观者照达义。就此以题章也。此文有四。相从为三。要则为二。总摄为一。门别四者。一举彼解惑显成无我门。二依论愚痴下。依经一切凡夫下。责情显理门。三依论无智下。依经常随邪念下。辨相显实门。四不知诸谛第一义谛下依实辨相门。相从三者。四门中初一名成。释成无我中二名答。答显无我。后一名相。谓依二谛立因缘相。要摄二者前之三门宗显无我。即因缘性。后一总显因缘之相。总为一者总为第一因缘分次第。就第三辨相显实中。只由痴爱起诸业行。乃至老死非由于我。于中初顺。次逆。后结。顺中初言无智有无。经云常随邪念。是无明支。无智是痴。求是爱。求常名有。求断曰无也。过去唯痴。实即过去备诸烦恼。痴爱力强。所以偏举。恒随下是行。行有六句。前三行过。后三行体。依经行过三句亦是无明支。以阙论中无明支故。以是行下是其识支。初以是行起心种子。乘前起后。由行熏心令心生后。故说为种。心者是梨耶。二有漏下对后生死显前种义。有漏是爱。取想是见。依经取心心即通想。所谓业为地下复生后有。是名色支。生名色等有七句。一业为地。二识为种。三无明覆。四爱水润。五我心溉灌。六种种见纲。七名色牙生。问如熏习义应业为种识为依地。云何今识为种子。答凡论业种分别有二。一熏习成种时。二引生感果时。若熏习成种时。业为种子以识为地。为识未被熏时未辨有种。今为熏习始说种生。即与上心能熏义亲。与识义疏。故识为地。种为能依。即属业也。二引生感果者。以识为种。用业为地。今言业者是临生。时中阴求生业心为正业种。犹在本识未发。今此上心求生中阴。是种子用相。此用相既非业体。但能引业感得识支。如地引种令得成果。说业为地。种在识内。与彼本识同无记性。先造业识上心已谢。今种现与本识俱成。与识义亲。与能薰疏。故判从识合为种子。此有二义。一是即体。二是异体。此义如上料简中说。问业力无明及诸见等。现今求生用识为依。应从识为种。云何别分为所依地。答理同依识。但有别义不如种子。以种现同识无记性。一体。二相。俱一不分。求生无明虽与识同现变成其色心等别。不如本识体相二义。不可从识为种子也。余文可知。二依止一心观者。即十二缘等能依也。心者即梨耶心。就此以题章。以梨耶缘起为此观体。三门同上。初所治者治彼外境自性执。谓一切境。别治但以惑自性差别积聚等三。通治可知。二能治所依观体者还以三空空似实无生性相为此顺观。故论云阿梨耶识为大空故。无生似实无愿如论思之应知。逆成一观同初门。唯识者有二种。一梨耶识持生诸法。离识即无。二明意识唯识。生死涅槃染净等法现在意地离识即无。梨耶唯识始是解境非行所依。意识唯识此终即是正解所依。心终意始。反前可知。观相云何。如行心见法为境。若无观心觉境。染净等法纵任现前。今知意言所作取谓之心不起。知识作时名用依他遣分别境。问依他与识云何取别。答依他约相。所以知。分别体空相能起识。其识随缘不守自性。此应成空乃现似相。故知约相。二唯识约体。三界唯心。颠倒分别即空。故得知也。识望无性即似非实。体相相成。故通说耳。问如境依心即是果法。似而非无。云何对识辨境即空。答但从心生非分别境。属能缘心依他性摄。所以知。当见境时但见实故。故论主以二谛等文作一依止观也。问后知唯识还是所知。与前谓境有何义别。仍判后境属依他性。答前见境时。不知缘集说唯识作。作义非性见识作。时分杂谓染。缘集作理违分别性。故知别也。遣实境灭时即得一分空无相性。无相现故。唯识想境并则不生名得无性性。此是行门唯识观法。若约生解则三性后辨无性性。问唯识想灭为知无相境遣唯识想。为识想自灭。答更无别知无相观心。但唯识想兼知无性。取想则自不现在前。又亦依前势而得后心不生也。今此文内通二唯识。三界唯心作即本识唯识。如经下偈但从贪心有即意识唯识。此是顺观。此依经辨。三释文者。经本有四。初句立宗。二十二缘分下引圣教证。三所以者何下责。四随事生欲心下答。随者众多义。事者上心作业。生欲心者心是梨耶心。问既言欲心。即是意识。云何言本心。答欲心有二义。一识现起作用分别。二即此识因缘发起作用义边即属其事。能见取边即属意识。因缘发起即属梨耶。为起时同处不可分别。如行诳心名为无明。欲心取境即是不了。岂可欲心之后别辨不了。故知即欲名为不了。但成文故语有前后。事是行者上心分别事即是业行。行诳心名无明者其行现成分别实相。今梨耶识变成不了名为意识。取其实事故名无明。余文可知。此依论辨。问此与经本何别。答经通论局也</p>
<p>三自因观者。自者拣他异之名。唯拣邪因不拣正因。今此观内摄四种因。因缘增上缘缘缘次第缘。以四缘理为此观体。自此已下至因缘观。并用三性相为顺观体。用三空门为逆观体。但义别分有此诸观。于分别性内拣异妄计。三门同上。言所治者治异计因绿执。如修道贪嗔痴实非发业。计具因缘能发生业即戒取见。如自性非因为因及心烦恼。分同此治。二所依观门者明此自因具四缘等能生诸法。此具因缘亲疏二理名俗谛观。妄计不生成一分真也。此经文辨之。三释文者。今言无明有二种作等者。一亲因缘。二是疏缘。一缘中痴是亲因也。二与行作因。即疏缘也。此中摄三缘。余文类可知。又但取疏因。此约论辨。第四不相舍离观者三门同上。不相舍离者无他别时相离生也。三性分同上自因观。初明所治者因果异时计。谓因灭果后生。此即因不生果失。更有余失。思之可解。是戒取见。二所依观门者。以同时生果理为此观体。此亲疏二因俱同时。此约经文辨。观相云何。无明有二种。一子时。二果时。彼二种时非是前后。依子取时名曰子时。依果取时名曰果时其义云何。子者令行不断。果者此子时中所成行果。依此取时名曰果时。问果因同时即别体过。若前后生因不生果过。答我立因果异彼二失。由是同时异第二失。为是因果异第一失。此非逆观。去情说也。但显俗谛理非第一义。所以知同时。故论云有二种义故缘事示现。云何二义。一是因义。二是果义。缘事示现者。依缘二种义示现二种时。如是余因缘分自生因二种义缘事应知。又论引中论偈。云众缘所生法是即不即因。亦复不异因。非断亦非常者。明因果两义各非断常行是无明果不即无明因。由是果故不异无明因。因义反前可知。非断亦非常。行由是果非断。是果无方非常。即此时中无明是因非断。是果因故非常。此义论主削去外情作逆观说。非顺缘生俗谛门。所以得知。论主后自属当经云。自生因缘观义如前说。故知也。此约论辨。五三道观者。三者数。道者通生义。以烦恼业报及通生义为此观体。三门同上。初所治者。对治因缘废事计理执。谓计诸法通因缘理。即废事执理失。故论云若因缘生者一切法俱生。故得知也。问如论文此语属后三际。云何从前以为所治答论主别有异意。科后八门半观。以为俗谛明执是过。故从后说。论主用三道为摄过观。即体是过不可别有所治。今依经本。三道是德故有所治。将在前论。所以知论主别有异意。如前依止一心观分为两门。岂是十番意也。亦有解者。作外人与论主成失若作此释。义转难解。所以得知。疑云若因缘生者一切法俱生。论答云。过去业有二种。一未作业。二已作业。只可未作者非一切生。已作者应一切生。为如是故。今成论主与外成失属前治也。又一因生诸法如计宿作及自性等。分同此治。是戒取耳。二所依观门者对三性分。同上。自因观因缘之道通生诸有。依烦恼道生诸有故。同在有流也。依业生诸有六道不同。善恶有异。依报生诸法相续不断。故得三有成其事业诸相不同。此理事相应理故法齐生。由事隔故不互相生。若但因缘理不藉事生者即三有不成。此依经本辨。三释文可知。依论辨之可知。第六三际观者。三者数。际者显无始分齐。即以三时因果理事为此观体。三门同上。一所治者。治无因执即常见也。谓执诸法不从因生复言未来无生老死即断见也。二能治所依观门者。无明行等是过去世。治现在世执身常见。爱取有等是未来世。对治外执断见过也。此依经辨。三释文者。于是有三世转者谓展转生诸后有也。此明过患耳。余文可知。此依论辨。七三苦观者。三者数。苦是义。三门同上。初所治者谓乐净执。是因缘身具有三苦。迷者不了谓有乐净。即见取摄分有戒见。二明所依观门者。三性同上。理实通论诸因缘。分通三苦。今约相分。无明行等以为行苦。触受二支名为苦苦。爱取有等以为坏苦。行苦渐增治身常住计有乐净。苦苦治身自在有乐净执。坏苦治身究竟计有乐净。此名顺俗观。但以三苦及知苦智为此观体。此苦何得通三性。答如经说不生不灭是无常义等。又云是苦是谛是实。又广如中边论。准之思之可解。此依经文辨。释文者。所以五支名为行者。诸分渐增未对苦具。但行相增。所以触受为苦苦者为此二支对外苦具增。所以爱等名坏苦者是未来世生因缘故违现在身。显其现在非久住世。爱取有体非是坏相。显他坏增名为坏苦。余文可知。此依论辨。八因缘观者三门同上。初所治者谓计单因有力生果。如执自性因能生二十五谛。此身等因缘生。迷者不了谓自性作。即戒取见。二所依观门者三性同上。因缘生理。因有决定用。缘有发果能方得法生。若但因力无缘发果能者。其因六义不现在前。何者为六义。一念念灭。此灭是空。有力不待外缘所以有力不待缘。为因体未对缘事自迁动故。二俱有是空有力待缘。所以者为得外缘唯显体空俱成力用也。三随逐至治际是有无力待缘。所以知为随他故不可无不能违缘。故无力也。四决定是有有力不待缘。所以知外缘未至性不改自成故。五观因缘。是空无力待缘。所以知者为待外缘唯显亲因非有无力能生果也。六如引显自果。是有有力待缘。所以知得外缘时唯显自因。得自果故。问此因缘六义分齐云何。答今言赖缘者。但取因事之外增上等三缘不取自因六义互相发。所以者。其六义者同是理法对因事显。废生因事六义不能自互发成。但外三缘各有理事故。得对显因果之义。若尔六义不应总别相成。答六义六相共成者。六相有二义。一顺理。二顺事。此二义中。顺理义显。顺事义微。其四缘事二义同上。但顺事义增。顺理义微。所以知。因缘生果法起迷义显。为此论主别将六相照令入理。故知四缘顺事增也。所以知总别顺理义增者。为辨六相令见心入理。问何以得知但总别六义得顺理增不取于事。答论主简事不具六相。唯约义辨。故知也。上二微义思之可解。今因缘内各有六义。故说别有胜用能感于果。问如论说。非他作自因生。非自作缘生故。既言非他。云何但取胜力生果。答此举不生形取胜力。若不形夺胜力不成。令此夺中偏取一边胜力属上论主自因观。今此通取二力。不能生义分在其中。准上六义思之可解。有一别空。入后观门至当分别。此即治前独因感果执。业藉缘造后感果时。不赖缘发。此执何失。答若废于缘自因胜力并皆不成。此即俗谛观。即以缘生理事及智为观体。此依经辨。三释文者。因即通亲疏四种缘也。故云因缘能生行。故知也。释名可解。此依论辨。又依小乘六因四缘若依三乘即十因二十因等。若依一乘即随法辨因。为一一因缘理事各别与法界等。今六因义唯一乘能穷。此约别教说也。第九因缘生灭缚观者。因缘牒成俗谛所依。生者所生果法。灭者即离因缘生力。缚者即顺缚。从俗谛依经本阙无。因缘二字三门同上。初所治者。此下二观但治心惑。通义可解。谓因缘共力能感果执。又言因缘法。各有少力。共成一果。其缘起理通有诸义。若见因缘有力共生。即名迷理事分别执。即法我所见。二所依观门者。此用三空门为顺观体。逆成一生缚无分别观。余意下更分别。诸缘生法成俗谛相。不属一缘。但诸已生法随去。一缘果不得立。不简亲疏故。论云。无知者故。作时不住故。若因缘能生不可不住。问若因缘不生而有法者。先因未集亦应生果。又此缚果法因缘生果。二相何别。答因缘生内有二种义。一无自生义故空。二因缘有力故生得果法。此缘缚内亦有二义。一是俗谛缘起。二离缘生力故空。因缘生法。若无生力。果即不成。此缘缚观。若无空义。果即不成。云何是空相。答因内求疏不可得。又求生力不可得。前因缘生果生义。是增空义。是微为因缘法顺生迷增故。今缘缚法空义。是增生力义微为缘起法顺生无分别智故。故下经云。缘起之法离有无也此虽无生力以空力成故。离自性生。经云。无住为本故。问若缘生顺迷增者。此义可尔。缘缚顺空增。应当真谛摄。答空有二种。一为空故得有俗成。二为空成无分别。今取成俗空故不入真谛。问若观生缚当见法时。为有能缚因力以不。答无能缚者。若有能缚即是他义。缚义不成。此义思之可解。今以俗谛无分别理事为此观体。此生缚观不分因果。此依经文辨。三释文者。无明因缘诸行生以生缚说者。无明因缘牒俗所依。以生缚说者。正斥观体。生缚同前释。所以言说者。为欲依言得平等俗故。何者以此缚字通目生不生为缚故。非亲生为缚故。非无俗谛不可以二相取此二义故。以一说缚字印定其义。若废其说恐别取二义故。观依说以取义也。理在说中。余文可解。又经通取空力多有力少。论即不说因也。此依论辨。十无所有尽观依论名。随顺有尽观三门同上。初所治者。此局心惑。亦可通诸使。俗谛通摄故。为执因缘。但有应俗相。自体空义。不现在前故是障也。何者但因缘生法。即自体空理不自住。顺成俗谛。成俗谛果时。仍以不同因缘。以此义求有不偏增。若迷谓唯有俗者故是过失。即法我我所见。二所依观门者。三义同上。生缚意趣有异。后自分别。诸缘生法。不起即已起即双现。如彼渴鹿见阳焰水干湿并彰。又如镜像染净双现。此是正理。问其所现空。为是真谛。为是俗谛。又此观法与前缘生及以生缚。云何取别。答因缘及缚唯成顺有。今第十观空有俱顺。又此空有并是俗谛。泛明真俗此有多义。一体相相对。二空有相对。如此分真俗。其义非一。若空有分真俗。有则为俗。空即为真。即证智所知。若体相相对。空有可以相论故。若约此义。俗谛通空有。此空是自体空。非事空也。故论云。是心真如相。能示摩诃衍体。故知虽是真如得名。俗相不是体也。此即空有同为一相。以缘顺性。理事为此观体故。上文云。十二缘生是无为也。此依经辨。三释文者。随顺即空。随顺于有尽者为空随顺。即有尽灭也。此顺论主后释。不顺经文。若依经无所有尽观者。无所有者所顺。尽者能顺。俗相即空顺于灭理。以俗相求法。即尽其性。此是周尽之尽。亦有解者。以尽字为逆观。此不应经文。为文中别有逆相。又若此尽即是逆者。诸观并应置其尽字。文云。无明因缘诸行生是随顺无所有尽观者。因缘无性即相辨空。空故随顺无所有理尽其性也。十观亦有相生次第。为知诸虚妄过故。故有第一。既识妄已未知妄法依何得生。故有第二。识知所依未知有何理。故有第三。已知生理未知依何时。故有第四。识知时已未知约何义。故明第五。知其义已有何本末。故有第六。知本末已未知有何过。故有第七。知其过已云何对事成。故有第八。知成已未知有何相。故有第九。知相已疑谓乖理。故有第十。依经十番讫。二依论分别者有三。一厌离有为。二大悲随顺。三一切相智。初厌离有为者。解则为顺。行则为逆解中以三空相为顺。大分为三。一成答相。二第一义谛。三世谛差别为知。世无人成。世有为过。故须第一。既知过已。未知趣何理。故有第二。虽知所入法。未知依何而得故。举俗谛辨所依观门。故论云。随顺观世谛即入第一义。初释文如前。问此相即俗谛。何须第三。更明俗谛。答此辨俗谛为取过失。二第一义谛释得脱所以。就彼因缘观第一义得脱因缘。此取依止观中上半门也。世谛观者。世即时也。谛者时中法实。此合经中后八门半为六门观。初半为一取二为一。次三各一。后三为一。初□是染染依止观。染者能依也。依止者所依也。此六门中。初一门明染依止。次二建立染相。次一就染彰过。次二正观防非。后一辨观分齐。又云何染故明染相。染何所依依第一义。何故说依妄法依真。为欲就之求真故也。二言因观者。观染所因问论主合本二观为一因观。经本初为自因。论主云他因。经本不相舍离。论主云自因。此义云何。答经主言自简异外道。论言他者。就四缘内。简取增上缘。成十二因缘义准论主意。消彼经文。即举亲别疏。取其疏缘不取亲者。为不顺十二因缘故也。云何不顺。十二支中但行有二支。报因义显。余者略而不具。又别取增上缘故。简之所以名疏缘。作他因者为增上缘。对亲因为疏。望增上自果为亲。今对亲因说彼增上故。说他因亦可。反之取其他也。经名不相舍离。如前观释。亦通亲疏。论言自因者。增上缘中取亲因缘。即互为因。等由互为因通诸支故。三摄过观者。摄十二缘以为三道观察。唯是苦集过也。四护过者。护彼凡夫邪见过也。五不厌厌者。防离二乘慢心过也。微细之苦。二乘不厌。菩萨能厌。名不厌厌。六深观者。观行穷深。因缘之理妙过情趣。故名为深观。相云何。论主分本三观。以为四法趣其深理。一非他作自因生故。即成自因。具有胜力。离无因计。二非自作缘生故。即显疏缘。具有胜力。即离单因生果不藉缘失。此二种义离自性执。由顺俗谛见心不息。问何故不言各有少力共成多力。答若少多则不成。三非二作但随顺生。此则去前见。因缘相随顺生者。有无不可取为随有故。不可无随顺有故。非自有复随顺有。非定从因生故。离有无不可取也。四非无因作随顺有故。即离意地。谓无分别。其法如上十平等摄。此即深观之妙趣也。问此观为是逆观。为是顺观。答此通逆顺。随顺观世谛即顺也。即入第一义谛故逆也。此观通治诸惑。不别明所治。以一缘起无生唯识为此观体。问如上诸义并是顺观。逆观云何。答真俗二谛非分别知。但对见情故分二相。欲知逆顺者。唯越见情。即逆顺相应。云何作方便。如诸观门。互相形夺。即体其理。得灭诸见。余义可知。二大悲随顺者。大悲随顺因缘。亦可因缘随顺大悲。论主合十为四。一以第一为愚痴颠倒。二以一门为余处求解脱。三以四门为异道求解脱。四以四门为求异解脱。第一辨过为所离。第二所求理。三为所依道。四为所求果。此四门中一一对番。邪为所治。正为能治。初愚痴颠倒者。随所著处愚痴及颠倒。此事观故。以着我故。一切处受生远离我故。即无有生。即以颠倒治法我相用。知过心治执我心。余处求解脱者。凡夫愚痴颠倒。常应于梨耶识中及陀那识中求解脱。乃于余处我我所中求解脱。此义云何。应于梨耶缘起法中求。及于妄我境中求解脱。即用识境以治我境。以唯识智治我智矣。云何异道求解脱。于颠倒因中求解脱。此义云何。应因缘理中求道所依。及于妄因自性等中求解脱。道则以自因理治。自性为因生。二十五谛理法为自性因。不平等故须治也。何者为二十五谛。五知根即眼等五根。五作根即手脚及口大便小便根。并心平等根为十一根。五大即地水火风空。五唯量即色声香味触。加前十一为二十一。忧喜闇亦名染。粗黑即是贪嗔痴合名染。心谛为二十二。慢谛亦名我。心为二十三。觉亦名智为二十四。自性为二十五。人欲死时。不能作业故。先五作根坏变为五知根。肉眼坏变为火大。耳变为空。鼻变为地。舌变为水。身根坏变为风。五大坏变五唯量。地变为香。水变为味。火变为色。空变为声。风变为触。唯量变为忧喜闇。忧喜变为慢。慢变为智。智变成自性。今坏者非灭坏。但无现用。还归于本故名坏也。成反前可知。不相舍离。以治梵作为梵天与众生相离故。三道治苦行因。为苦行非乐因故。三际治无因。前中后际因生故。用四智心治邪智。此有二义。一以缘起为正道体。以修成智为助道体。自因等为正道体。二以无分别智为正道。诸道品为助道。即举法取能观智为道体也。求异解脱者。泛释解脱有三种。一显缘起。第二生智。第三灭惑。今于我我所中求解脱。妄计常乐我净。三义即俱不成。论以四义显之。一用三苦治彼乐倒。显缘起理真实乐德。行苦等迁动无故。二用因缘治彼我倒。即显我德。有为不自在故。三用生缚观治彼净倒。即显净德。缚非自在净故。四用随顺有治彼常倒。即显常德。为随顺三有不常未出故。又用常乐等次第配之。余义如论。三一切相智观者。一切即所观境。智者能观心。一取有分观内半门为染净分别观。染者我慢烦恼染。净者无我慢净。分别者差别而知。仍依止观取十番内一门半观为依止观。前次第半门真俗二法与迷心为依。后一心观与俗谛为依。二依义齐故通一依止一心依止。通生依止及境界依。前半门内唯境界依。三以一门为方便观。方便者。因缘二力方便发果。四以一门为缘相观。缘相者。因缘生果之状相义也。亦可增上缘状相义也。问此一门与上方便何别。答前取因缘力。后取成事状相。又前位后欲明有支无作。唯有缘相义也。五以一门为入谛观。入者观心。谛者所知苦集谛也。六以一门为力无力信入观者。如无明行生识等果名为有力。识等不感后果名为无力。以此因果分齐。令人信入故名信入观。七以一门为增上慢等者。声闻人未断行苦。谓为究竟。故名增上。已断粗惑名非增上。举此深苦令人信入。八以二门为无始观。言无始者。无彼无始也为成因生故非缘作。为成缘生故非因作。此二处求无作者。始复求二作。非自成故无自性。始名无始观。所以二观为无始者。答因缘相形不可说始。以生缚观表法有终。若法无终。不可但说言无始观。问缚云何终。答若缚是果不可说有终为缚。不定果一相故说终。九种种观者。但俗随顺因缘非一故云种种。此九观门是种智境。治无智障。能观法体。即为能治。非理观智境。亦有逆顺。逆者烦恼灭。顺者得法体。三彼果胜者。文分有五。一对治灭障胜者。是前胜慢对治家果。前修十法而为对治。此地满中。更以甚深三脱为治。名对治胜。前治五地染净慢障。今此更治微细我心及有无等。名灭障胜。此中文亦有背向。消息无违也。二修行胜者。是前不住道行家果。依前不住更起胜修。名修行胜。三三昧胜者。望前治胜以说果也。前修三脱而为对治。彼治转增名三昧胜。此中文用论比之可解耳。四不坏心者。望前灭障以说果也。以灭障故。三昧之心不可破坏。五自在力者。望前修行以说果也。依前修行。上进无碍名自在力。余文如论。二修行胜中。初明修行之心。二菩萨作如是念下明修行胜。此文有二。初明修行。二即得无障碍下明修行胜。余文可知。就三昧有二。初辨空门。二无相下等余二空。余义如论。后二果中。各初一总。后句是别。就地果文内。三果如前。调柔分四。一调柔行相。二月光喻下明教智净。三别地行。四结说相。前中。初法次喻后合。就法说中。多见诸佛为起行缘。次能练行。后所练净。余文如论。三重颂有二。初明颂意。次正偈颂。偈有三十九。初三一句颂十平等。次十九三句颂不住道行。三次六偈颂不住果。次有九偈颂调柔三果。次一叹显说分齐。不住有二。初十七一句颂十种观。次二半颂结文。不住果文中。初三颂三脱。次一半颂修行。次半颂三昧。次半颂不坏心。次半颂自在力</p>
<p>大方广佛华严经搜玄分齐通智方轨卷第三(之下)</p>
<p>　　　　　　　巳岁大藏都监开板</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 