<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经略疏卷第二十</p>
<p>　　问疾品之初</p>
<p>此品次菩萨品来者。上佛命诸弟子菩萨各辞不堪。今次命文殊。文殊恭命故言文殊师利问疾品。前明净名托疾兴教大判为二。前两品半是室外说法。今此六品是室内说法。室外弹呵折伏多用对治。室内引接摄受多用为人。俱令入第一义。故胜鬘云以折伏摄受故。令正法久住。得久住者即是入第一义。无漏真法永无退失。已折伏竟次明摄受。故有此品来也。今略用五义以通此品及下五品。一此品来意二文殊堪为问疾人三释权实两疾四因疾出六品五入文帖释。初意者净名住不思议权谋。辅翼大圣显不思议真性解脱。助成佛国因果之教。前已用四教折伏凡夫二乘及诸偏菩萨。今叹圆教三脱之果接引摄受。令修三观之因入不思议解脱。得见净刹随业往生成净土之行。故有此品及下五品。此又为五。一为起时众渴仰之心二为三观摄受引入三为扶成净土之教四为入大品法华哢胤五为还佛所结定。初意者虽诸王士庶弟子菩萨称述大士胜智胜德。大众虚心渴仰而已。未获见闻。若得问疾之人随从亲承。即得见闻大士神智。诧疾兴教利物之事。是故奉命赴时众之心。令见诧疾空室所表。闻说不思议权实两疾。次意者室外弹呵诸禀偏教。未入正位及诸凡夫。虽复心折慕仰正道。而莫知修入方轨。若文殊入室问有疾菩萨。云何调伏其心。净名略广明三观调伏。即是摄受引入义也。三意者若因文殊问疾能修三观。随障尽多少各生净土。所有愿行皆成净土之行。四意者若已入正位。前虽闻大乘犹未转酪。今因文殊入室更闻六品之说。即转成生苏。故迦叶云今诸声闻皆应号泣。即其事也。若至大品得为熟苏。法华涅槃即成醍醐。三藏钝根菩萨次第历味。大同二乘。利根不定如释菩萨品。五意者若不因文殊问疾入室与净名往复说六品竟。岂得掌擎大众。还庵罗园对佛印定前后所说。起发阿难对佛广明净土。接妙喜界来入此国。令诸大众皆得见闻发愿往生修无动行。是则结撮净名室外室内所有阐扬。皆扶成大圣不思议解脱法身净佛国土因果之教。二明文殊堪为问疾人者。上命五百及诸菩萨各述被弹皆辞不堪。今文殊独堪承佛圣旨者。略出五意。一位高二垂迹三显圆四惬众情五随物机。一位高者文殊与诸菩萨虽同居等觉不无高下。故璎珞云。住等觉位入重玄门。经无量劫倒修凡事。文殊修行积久智德高胜。位等净名故堪为问疾人也。此亦一往也。二垂迹者诸菩萨多是实位补处。但文殊本地是龙种如来。今迹居补处与净名本迹义齐。故堪问疾人也。又一往明耳。三显圆者菩萨本迹岂可定测。但诸菩萨多示弘方便故悉为所弹。文殊多示弘圆教与净名事同。故堪为问疾人也。问若尔何得为鸯掘所折。答事等从多。鸯掘从少。文殊未为净名所弹。今承圣旨于义无妨。四惬物情者。问诸菩萨同辅大师何得全不惬物情。答弥勒虽是补处而是右面侍者。诸菩萨事仪疏外。文殊虽同居补处而是左面侍者。如左面大臣裁断自在。故惬物情。五随物机者。诸菩萨与净名如砧槌成物。今文殊与净名如两槌成物。故入室往复辞无屈滞。悦可众心为净名称叹。岂同诸菩萨发言被折。以是诸义堪为问疾人也。三释权实者。疾义虽多原其正意不出权实。权是诸佛法身菩萨无疾现疾。实是九道众生实有因果患累。若从能化应前权后实。文云是疾宁可忍不。又云有疾菩萨云何调伏其心。若从所化即前实后权。故净名云以众生病故则我有病。今约所化为次。故前明实疾。略用四义分别。一辨因果疾相二解释三通别四约土重轻。初疾相者瘵碍色心故名为疾。亦名为病亦名为患。言因疾者即是因中四分瘵碍心神致诸恼患。即是心病。烦恼是因故说为因。果疾者感四大身。同箧性异。互起增损瘵碍色身。即是身疾酬烦恼因故言果疾。二解释者因中四分一往分别三毒对三大疾。三处等起故名等分。生地大病贪欲对水。经云爱河洄复没众生。无明所盲不能出。爱能润业如水润生。嗔恚对火。嗔心一起烧灭善根。愚痴对风。以愚痴故则有四倒。故经云四倒暴风能偃山夷岳。地具三分。如水火风俱集一身。故以对之故用四分为四因疾。凡夫愚鄙有此四分。则有八万四千。随缘发动恼害心神说为因病。果疾者即是四分感四大身。一大不调百一病动。四大不调四百四病。病恼非一。复次由于四分感成报身。即有生老病死。此亦是众生之大患也。下文云有生死即有病。此患亦因四分而生。如瑞应云。贪欲致老嗔恚致病愚痴致死。义推应云等分致生。有四大四病之苦即果病也。但经论随缘。或时火譬贪欲水譬嗔恚风亦不定。今一往从多如前对耳。通则何所不譬。三明通别者因果二疾各有通别因病者。四分为通十恶四重等为别。果疾者四大四苦为通。四大增损。或生等四苦增加。乃至三途重苦皆是果上别病也。由因通别故果有通别。若因中唯通果时亦尔。若通强别弱。通弱别强。果时亦然。因果相成验之不差。四约土重轻者即四土不同。一约同居者四分是因疾分段是果疾。此有二种。一秽二净。秽重净轻。何者同居秽土具有五道。天道果疾但通无别。因疾不定。若人畜鬼因果通别多少随义。地狱果疾但别无通。因亦不定。若同居净但通无别。何者虽有四分无十恶等四趣及重四苦。故因果之疾但通但轻。二明有余者即是界外之疾。是三乘圣人迷一实谛。着偏空理起无为四分。感变易之果亦名方便生死。别圆断界内惑尽并未见中。未断无明皆生其土。因果患累同二乘也。此之患累即因果疾。但有别教通别。无通教通别。问有余土何得犹有四分因疾。答分无为缘集为四分也。何者取偏真是贪。舍俗有是嗔。迷一实是痴。三分等取即是等分。此即别惑见思之因疾也。问有余土既有四分因疾。亦得有四大四苦果疾以不。答亦有变易四大通相四苦。问上界诸天尚无老病。此之净土何得有之。答无别但通。上文云亦生亦老变易。四大若不相违则无变易。虽有通疾界外四分变易皆轻。岂同分段之重。三约果报者别圆初地初住见一实谛同断无为。自体未尽故依无明得有四分。即是因疾。感变易果即是果疾。亦名因缘生死。患累轻微故言自体。不成实疾但变易名通。若前方便变易相粗患累亦粗。若论自体患累轻微。则有余为重果报为轻。乃至无有后展转轻微。虽复轻微而同是实疾。始自阐提之因阿鼻之果。乃至金刚等觉元品无明。虽重轻有殊皆是实疾。问实报何得犹有四分因疾。答开自体缘集以为四分。何者取一实是贪。舍二边即嗔。余无明是痴。三分等取即是等分。是根本三毒。故请观音云。净于三毒根成佛道无疑。问实报若有四分因疾亦有四大四苦果疾不。答既有自体生死岂无自体四大。故大品云一切法趣地。乃至趣非趣三大亦尔。若自体四大四苦尽者。即是大经妙色湛然常安住。不为生死之所迁。若诸师谓法云等觉无生死者。其如教何。又文云从痴有爱则我病生。若金刚等觉无明未尽则有细微因果疾生。四约寂光者解有二种。若寂光土唯妙觉所居。则自体因果患累永尽无病可论。若通下地菩萨所居则有微细因果之疾。此取有后或无有后生死。若依仁王法云三生。则无有后终生有后住生。法云始生乃至欢喜皆属因缘生死。此别教为便。依圆义推无有后即是等觉。有后或从法云至三十心皆是因缘。展转轻重。虽作此解未可定用。但依前释寂光土究竟清净。岂有因果细微之疾相待判其轻重者乎。问龙树学者何以用天亲之义。答是二大士岂不同入不二法门。今本为通佛教随其所关即用。何得定执。若分别界外结惑生死及诸行名义。当细寻天亲。若观门遣荡安心入道何过龙树。但此经盛明疾义。未见诸经明文。若不取地摄相映望者。他或谓非义理多端强说。二明权疾者菩萨住大涅槃有五种行。所谓若得三谛三昧具二十五三昧。即成圣行。从圣行生天行梵行。从梵行起婴儿病行。婴儿行从大慈善根而起。病行从大悲善根而起。何者诸佛菩萨清净法身诸恶永断众善普会。有何方便小善之可行。有何界内外因果之疾瘵但以大悲善根欲拔界内外因果患累。故形充法界无疾现疾。即是病行。又示方便小善。除界内外众生缘集即婴儿行。若此因果疾愈则诸佛菩萨舍应还真。但众生病有兴废重轻。菩萨还同兴废重轻。故文云菩萨疾者从大悲起。以众生病故菩萨亦病。若众生得不病者则菩萨无复病。今净名托兹方丈空其室内唯置一床以疾而卧。是则无疾现疾。远表诸土有权病也。但实病轻重上已分别。今明权疾亦约四土。一同居秽净现权疾者。秽土既有十界因果之实疾。以其疾故则有十界因果权疾。若界内疾愈则净名亦愈。问六道因果有疾可知。四种行人界内因果其相云何。答此约界内因果患累未尽。若同居净土但有人天四种行人六种法界因果实疾。以其疾故则净名亦有六种因果权疾。若此疾愈则净名亦愈。二有余者二乘及三种菩萨皆有无为变易因果实疾。以有此疾则净名亦有。若此疾愈净名亦愈。三明果报现权疾者。但有圆教四十心及等觉地受法性身。各有自体．实因之疾．因缘．有后．无有后生死．实果之疾。以有此疾故净名则有。若此等实疾得愈净名亦愈。四寂光土有疾无疾前已分别。是则净名大悲疾行权同四土。无疾现疾荷负十界。故名权疾。问净名既是等觉。元品无明无有后生死。实因果疾犹在何得约实报土而明权疾。答本迹高下莫测之义。已在玄文何得更问。但权疾之义约位不同。若妙觉极位无法界之疾。而现法界疾者且如净名权疾。等觉犹有元品无明无有后生死实因果疾。从现受有后乃至分段因果之疾皆是权也。如此传类齐位是实同下是权。乃至有余同居现因果疾皆是权也。若有余土二乘三种菩萨齐位。有无为之实因疾方便之实果疾。神通誓愿入同居净。同六种因果之疾。入同居秽同十界因果之疾。皆是权疾。若同居土四种行人断界内惑未尽。若断已尽身在同居。无疾现疾为利众生。皆是权疾。乃至五通仙人诸天报得神。通随有所为无疾现疾。亦名权疾。若约观心巧修观者或为自行或为化他。无因果疾现因果疾尚名权疾。乃至一切众生皆有此义。如是则一切法趣疾。乃至趣非趣。如此明疾坚则深穷实际之源。横则广等虚空法界。义理幽微。自非妙觉种智圆明。孰能究竟通达无碍。今净名现疾表此。故声闻菩萨皆所不堪。莫敢传旨。文殊自知善解疾义能恭圣旨。问于权实往复无滞四明因疾出六品者。净名诧疾意在兴教。因文殊问权实之疾。答权疾出此品上半。答实疾出此品下半。又因权疾广说不思议品。因实疾广说观众生品佛道品入不二法门品香积品。是故室内六品皆从疾之一字。权实故有。入文帖释当如符契。问有师云此品是五源八始此云何。答有似而疏甚不主对。何者净名本托疾兴教。但约疾之一字出室内六品。何待空室等为五源也。今明一部凡十四品唯初佛国的是大圣法王自说。余十三品皆因净名托疾而兴。细推疾之一字即是三由六源二始两因。三由者由净名托疾故有诸王士庶参问。佛命弟子菩萨问疾。即是由疾得有室外三品。六源者以现疾故文殊奉命入室问权实两疾。净名略答广说。是则室内六品从疾而起。疾即六品所出之源本也。二始者即是菩萨行见阿閦佛二品。亦因净名托疾而始。所以然者。闻说六品有缘疾愈。净名得无复疾。故掌擎大众还庵罗园。起发如来复宗明佛国因果。二品从疾愈而始。故言二始。两因者法供养嘱累两品。亦因托疾而有。何者两品既是流通。因净名托疾而有正说。流通即是流通正说。是则因疾而有流通两品。故云两因。今明室内六品大分为三。此一品即是略明权实二疾。次不思议一品广释权疾。后四广释实疾</p>
<p>尔时佛告下五正释文为二。一佛命文殊二文殊恭命。初文者上诸所命各述被弹皆辞不堪。但入室问疾利益事重。自非文殊具前五义更无堪任。所以命也</p>
<p>文殊下二文殊恭命。文殊既无被弹之失无可致辞。又五利事重。岂可乖违大圣高旨废斯大利。是以恭旨。文为五。一恭命问疾．二大众俱往．三宾主往复．四正宜旨．五时众得益。初为二。一先自谦．二正恭命。初复为二。一自谦．二出谦难之事。一自谦者行人之常仪。而言难为酬对者。上人智深德重往复非易</p>
<p>深达下二出谦难之事文为四。一二智深广．二因果德满．三化他功大．四结二智究竟。具此四故故可谦难。初文言深达实相即实智深广。若三藏菩萨本不入实岂判浅深。通教菩萨偏真实相未足以难大士实智。别教登地托至等觉但破十一品无明未成深达。况有教无人岂足敬难。今圆初住乃至等觉破四十一品无明。将穷源底智邻妙觉。故言深达。善说法要者即是知不生不生不可说。四悉赴机说实相法。若权智所说虽多得益盖寡。故非要也。今实智说一实相益者深广。故言法要。如法华明多施金宝岂同解髻。此应四句。一少说少含．二多说小含此非法要．三少说多含．四多说多含此是法要。辨才无滞者明权智无滞故可敬难。此即生生．不生生．生不生不可说。四辨赴缘说三无滞。智慧无碍者即是三教所诠之理。知病识药随病授药。方便知见波罗蜜皆已具足。故言智慧无碍</p>
<p>一切至得入二明因果德满。故可敬难。一切菩萨法式者即是权实法式。又是修行轨仪。非权非实而能通达权实法式。自行教他。非但悉知亦能成就。此因德满故可敬难。诸佛秘藏无不得入者。二权一实。各有当教所明秘藏。以实望权。权是随他非真秘藏。实是随自。久默斯要不务速说。是真秘藏。一一宝藏一切法门即是藏义。故法华云。种种诸藏悉皆充溢。果德将满故言无不得入。既成果德深可敬难</p>
<p>降伏众魔游戏神通。三明化他功成故可敬难。降伏众魔者降魔如前释。但魔是所化众生之主。若主不宾伏民岂归心。大士既能降伏十方佛土众魔。则一切众生无不归信。游戏神通者。民主既伏。是以神通变现。成就众生净佛国土。其功广大。一切下地莫之能类。故可敬难</p>
<p>其慧方便皆已得度。四结二智究竟故可敬难。其慧结实方便结权。二智导众行行能究竟。故言皆已得度</p>
<p>虽然至问疾二正恭命问疾。文殊谦下之仪已备。虽智德相邻弟子之仪凡有百所为。皆承佛力。既是佛遣。还承佛加冀无谬漏屈滞之失。故言当承佛圣旨诣彼问疾。问若承佛加者。上诸菩萨亦皆堪往。答加于可加。文殊具于五义是故可加。又如法华弥勒四众有疑。唯从文殊取决。岂得类诸菩萨</p>
<p>于是下二大众俱往文为二。一众欲随往。二文殊与众俱往。初所以念欲随往者。净名神智难酬。往昔声闻菩萨无敢当者。今文殊智德高远承佛圣旨必论大法穷乎幽邃。故咸欲随从</p>
<p>于是至大城二与大众俱往。其有入室闻法之机。必沾益者皆共入城</p>
<p>尔时下三宾主往复文为四。一净名空室现相．二文殊见相知表．三净名称叹文殊．四文殊述成其言。初又为二。一神力空室二以疾而卧。空室表欲扶成佛国之教。现疾表欲显三解脱。初云即以神力等者。神力表用智慧。空室表佛国皆空显真寂光。除去所有表除依报。及诸侍者表除魔外。具如净名答文殊。空室表其佛国即有二意。一成前．二生后。一成前者上佛说净土。正为众生罪故不见清净佛土。不得生净佛刹不能成净土之行。故广说佛国品。为破众生罪垢缘缚诸不净业。令成净土之因。净名为扶成佛教。逆作方便折挫弹呵。又因托疾为凡夫说。又欲重发昔弹呵事。皆为扶成净土之说。今文殊既来所以现空室之相。表佛土皆空。欲与文殊广论佛国即成前也。二生后者若现空室表佛国皆空。文殊知表因即往复论佛国义。故于此品即得明佛国也。又因空室身子为众须床。念食时众得见灯王佛土香积净刹。其间往复品品开出佛国因果。斯义既讫。掌擎大众至如来所。发起如来复宗。广说菩萨行品。明佛国因果见阿閦佛品。无量大众见彼佛土。因此发心修阿閦佛净土之行。生彼土皆由空室现相。而立即生后也。今约四土释此所表。一同居秽净。若表秽土则有杂秽依报魔外正报。净名现秽知秽即空。欲以智力破除秽业。若秽不空则不可破坏。以秽业空故依报可除。即是除诸所有破诸魔外爱见正报。即是及诸侍者。次表同居净土。虽无杂秽依报魔外正报。而有分段清净依报分段爱见正报。净名现生知净即空。以智慧力断除分段依正之业。故云除去所有及诸侍者。次表有余者虽无分段秽净依正。而有变易依报无为正报。即彼爱见魔外。故净名呵须菩提云。同于烦恼入诸邪见。净名现生知其国空。即用智力除其依正。即是除去所有及诸侍者。次约实报者。其土虽无方便依正。而有自体净妙依报。自体爱见正报。净名应生知国即空。用智慧力除彼依正。故言除去所有及诸侍者。次常寂光国究竟清净。空无所有即是极地所居。无可除断。故大经明无所断者名无上士。今净名即用神力空其室内。除诸所有及诸侍者。表果报之末欲入寂光。故地持明。二障断时离一切见清净净禅。此即其义。若表权居前三方便利物。具如前释。复次有国有物有侍即是方便。今悉除者为显实也。空室现相略释如此</p>
<p>唯置一床以疾而卧。二明欲显三德解脱。床表真性疾表方便卧表实慧。此亦有二。成前生后。成前即是扶成佛说三解脱之法身也。何者净名为成如来说不思议解脱。故前呵诸弟子菩萨。次及托疾为诸凡夫。又欲重显往昔弹呵成不思议解脱之教。故无疾现疾。今文殊受旨入室问疾。事须现疾表相。以开往复之端。因此得论权实二疾即如来所说及净名弹呵。扶成之说悉皆显了。生后者即生室内六品出室二品。何者现疾有表故致文殊问权实疾。则生此品。次净名广说生后五品。还庵罗林为成不思议解脱之教。即生菩萨行见阿閦佛二品。故名生后也。至后帖文其义自显。所以唯置一床表真性者。法华明诸法空为座。空即真性解脱。疾表大悲方便。同疾即方便解脱。卧表实慧即真报疾。卧是休息身安之相。实慧若与真性相应。则诸行休息心安不动。智断圆满即实慧解脱。故大经云谁得安稳眠。所谓慈悲者。常修不放逸视众生如一子。以诸佛无缘慈悲拔一切苦。非放逸行。言得安稳眠者。如磁石吸铁。无缘无念即安稳眠。如人自有不病卧寝自有有病眠寝。实慧亦尔。若众生无病即法身实慧无因缘之疾。若有机众生有病。即实慧法身大悲应之。若净名同居秽土现此疾者。净土亦然。乃至有余果报亦尔。问疾是缘集瘵碍之法。何得表解脱之德。答此异藏通。彼以无烦恼生死名为解脱。今不思议方便解脱只受烦恼生死。而自无缚。解脱众缚。故大经云诸佛菩萨随所调伏众生之处。名为解脱。问此经明四禅为床座。何得床表真性。答经教随缘开喻不定岂可专执。今解净名表发罔像得珠。[言*解]诟穷研将不失宝。亦如下文明毕竟空寂舍。今见室空即表诸佛国土皆空</p>
<p>文殊至一床二明文殊入室见相知表。见其室空无诸所有者。即知表诸佛土空。必欲开发扶成佛国之教。见其以疾独寝一床。即知表三德解脱必欲显发扶成。佛说不思议解脱之教。故大论云智人能知智。如蛇知蛇足。问何以得知。文殊见相即知所表。答净名叹言善来。以不见相而见。不见相即表四不可说。不见依正之相而见是现相。表土表身。若不尔者文殊在下。何得问疾即问室空。因此往复。又文殊尚知如来欲说法华现相表发。岂不知净名现相所表。若不知者岂得恭旨堪来问疾</p>
<p>时维摩诘下三净名称叹。所以叹者知具五义。今来问疾必能显发不思议解脱佛国因果之教。扶成法王所说广利有缘。故称叹善来。文为二。一正称叹．二释叹。初正叹者对非善来而叹善来。若诸凡夫弟子菩萨既无五义。不能起发不思议解脱净土因果。广利群品。故非善来。今文殊反此。能扶成法王大教。多所利益可谓善来。余非善来者略有七种。一诸王士庶皆有缘缚。虽蒙说法除其结或。非兴显大法。二诸大弟子偏真断结。无大悲心不求妙觉。不能引物来出火宅。虽从因来至有余涅槃。便入灰断非真涅槃岂名善来。三三藏菩萨虽求佛果。伏结不断心不清净。又止求道树佛果便入涅槃。所求非实须转心观岂名善来。四通教菩萨偏真断结虽有慈悲。终求无余无常佛果。须转心观岂名善来。五别教菩萨虽求常果。不能圆观法界。次第而断界内外惑来入十地。亦须转心观岂名善来。六圆教初心中心虽能见中无缘大慈普覆一切不住诸地。但智德犹浅非其齐量岂名善来。七圆教后心。本迹虽齐与物无有问疾之缘。不能兴显岂名善来。所以声闻菩萨皆不堪奉命者。以有如是非善来故。今文殊是圆教大士本迹齐量。知与时众有扣击之缘。故将大众如象王群同来入室宣旨问疾。则为时众作入不思议见净土生净刹成净行。而作良缘。故来问疾是真善来。净名悬鉴有益故叹言善来</p>
<p>不来相而来不见相而见。二释叹。有师云真谛无来相俗谛有来。故言不来相而来。若尔应叹二乘。又师言法身无来相应身有来。故言不来相而来。若尔净名皆应叹诸菩萨。又师云若来是来来。即自性来。若来是不来来即假来。假来非来即是不来相而来。今言来是来来是自性者。来是不来来即他性来。岂得叹也。今言若以来相而来则非善来。今文殊以不来相而来故叹言善来。何者若诸凡夫皆有爱见。此取相而来。若诸圣闻破假入真而来此是曲迳。取偏真相而来。三藏菩萨伏结而来。取相未断。通教菩萨从体假见真入见地。乃至入菩萨位而来。此取二谛相而来。若别教初心历别三谛入初地而来。此是依三谛相而来。此等皆非不来相而来。若圆教知四不可说即不见一切相。而能观中道。无缘大慈化法界众生。同来寂光是为不来相而来。此合如来命章说净土义。亦称可净名之怀。但诸圆教初中后心。与此时众无有问疾之缘。岂敢恭旨而来问疾。阙此一义故净名不叹。今文殊从初发心知四不可说。无有权实自行化他之来相。故言不来相。而能道观双流而权而实。自行化他来。齐净名本迹之德。故言而来。又知时众皆是四不可说。今有因缘故见其可说机来。故将领而入。当闻不思议解脱净佛国土之说。皆获大利故释言不来相而来</p>
<p>不见相而见者亦是释叹善来。以文殊不来相而来入室。以不见相而见室空及以疾而卧。皆知表发。则悬相称可所以叹也。言不见相而见者。以对见相而见此非善来。何者若诸凡夫肉眼天眼见粗细相。声闻但有三眼。肉眼天眼所见同前。慧眼见真即是见二谛相。三藏菩萨既未断结不见真谛。但有肉眼天眼以见世谛粗细之相。通教菩萨亦但三眼。唯见二谛幻化之相。别教菩萨得四眼。三眼如前。别得法眼见界内外恒沙佛法无量四谛之理。并是见相见也。若圆教菩萨住十信位。虽有肉眼名为佛眼。相似圆见法界。法界相惑未除犹名见也。若入初发心住发真无漏即五眼圆开。虽得五眼知四不可说。不见有三聚众生。即是不见相而圆见法界。此是不见相而见也。乃至妙觉亦如是。今文殊本迹五眼与净名齐。净名非相现相为表。文殊以不见相而见所表。此意悬与净名冥同故称叹也。问来与见何殊。答来是三智见是五眼。法华云为令众生开佛知见。又云如来知见广大无量即其义也。复次圆教菩萨从发心住知四不可说。得一心三观三智五眼。将果望因心心寂灭自然流入妙觉大海。故言不来相而来。五眼转明至果位时圆见法界。故云不见相而见</p>
<p>文殊下四文殊印可述成。如是居士者前居士悬叹善来。今文殊悬印如是。此为二。一文殊领解印可述成．二释述成。初文者文殊言如是居士。是正印可。若来已更不来二句即是述成初句者。此述成前善来对非善来。何者前五人行以来相来。故来已可有更来。如凡夫外道修禅至非想已还堕三途轮回上下。若二乘来出三界过三百由旬。即住化城。若灭化城须更来宝所。三藏菩萨欲求佛果行六度。而来不至妙觉。若闻通教观从观无生而来。通教菩萨来求佛地。若闻别教改心观从别观而来。若别教菩萨修别相三观来求妙觉。犹是回曲。若闻圆教改心改观从圆教而来。此等皆是来已复来。今圆教菩萨发轸无僻。终不中道改心易观。即是金沙大河直入西海。故来已不复更来。复次圆教初心中心虽从直道而来不改心观。但来未至果犹有来义。文殊净名皆至极地则无更来。故言若来已更不来。此述成释叹善来不来相而来也。若去已更不去者。此重述成来义。亦约五人。虽去以去相去。非是善去。此则去已犹应更去。若依圆教发心正观中道。一去则无改心改观更去之理。故言若去已更不去。此之二语。一体义异转名目耳。若以果望因即是从于因来。故言智度大道佛从来。将因望果即是去义。故大品云是乘从三界中出。到萨婆若中住。又大论云众圣如是来佛亦如是来。众圣如是去佛亦如是去。如净名空室文殊来入。名之为来。受旨问疾即名为去。文殊为净名说来。故更以去义述成。文殊言所可见者。更不可见。此述不见相而见。不可见而见者。其空室现疾表果依正。若过此所表更无净土法身之可见。此语成佛国义。若引众生来入见净土法身。过此更无可见。故言所可见者更不可见。复次如世人肉眼见粗色。不见细色非究竟见。若更修天眼令见细色虽见细色不能见真。若二乘通教菩萨修得慧眼。即便见真。虽复见真不见药病。别教菩萨进修法眼见差别法。虽见差别不能圆见三谛。一切法入一法一法具一切法。圆教菩萨若得佛眼。圆见法界穷源极底与虚空等。若过佛眼更无可见。故言所可见者更不可见也</p>
<p>所以者何至更不可见二明文殊释述成。所言来者无所从来者。此释若来已更不来。四不可说即是平等法界。诸佛所不能行。此无有来相。约此说来即是无所从来。述成不来而来。去者无所至者。四不可说即是平等真法界。诸佛所不到。故言去者无所至。重述成不来相而来来无所到也。所可见者更不可见者。四不可说平等真法界中无所可见。而言见者。佛眼见极更无可见。即是释上述成不可见相而见也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>