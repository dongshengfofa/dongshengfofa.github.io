<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经略疏卷第十八</p>
<p>　　　　天台沙门湛然略</p>
<p>　　菩萨品之二</p>
<p>为从下二约无生行破一生受记。所以约行破者乃由弥勒以有伏难。难云理无受记可然。何妨缘无生行。行成智断得菩提记。文为四。一双定二双破三双并四双结。一双定者为从如生为从如灭。所以然者弥勒情犹未惬。若无生理理即是如。无记不记。但众生无始迷理即有生死。诸佛菩萨观于无生。其真智明生则惑暗渐灭。若智生照极则妄惑斯尽。智断满足名菩提果。岂事如理呵有受记。故先双定为如生如灭智断果满得受记耶。就此双定玄约三教菩萨如生如灭智断受记。若通别教一往事同而理有异。通圆二教事理俱异。与别教理同而事异。问别圆何得理同事异。答同是中道故同。两修之别故异</p>
<p>若以至有灭二双难。既默然受定即约行双难。亦玄约三教智断一生受菩提记。即约偏圆二真以双难也。一约通教者通教偏真即是真如理。理非智断若观真如即智生惑灭。如虽无生而能发智。智从如生生不离如。即是如生之智德。如虽非灭见如惑灭。灭不离如即是如灭之断德。今净名难言。若以如生如灭得受记者。从如有生。如无有生从如有灭如无有灭。难意正言。如体非生非灭。约如说生说灭有智断之德。如若生灭则不名如即是世谛。若非生灭非世谛者即真无生灭。是则如非生灭。不得说从如有生灭之智断。故净名言从如有生如无有生从如有灭如无有灭。若如无生灭不成智断者。岂得离如别有生灭智断。是则无有约无生行可以受一生智断之记。复次由能缘无生之心成智断智即是自生。若由所缘理即是他生。若能所合即是共生。若离能所即是无因生之智断。故龙树偈云诸法不自生。岂得能缘真如之心生智断而得受记。乃至不无因生并如初句。皆引中论偈成四句之中正破他生。何者弥勒谓因如发智成智断行者得受记。故二双难别圆两教。一一类通教难核勿失一句。但通别二教通缘偏真别教缘修。又别教缘修为自圆教真修为自。慎勿滥也。问何以通别以缘修为自圆教以真修为自。答通别用智成佛。如但是境。故缘是自。圆用真成佛。缘修但是福慧庄严。故真如为自。问通教既是断无之真发智而已。智是行人。说之为自。理但是境可得是他。别明中理何不同圆而同通教。答理虽同圆机教不等。别明缘真真虽是常。而理非智。用智观理未发真智。缘修之智不名为常。故不同圆。问别同通教并缘为自一往类通四句可知。圆以真为自四句云何。答智断非自生非真修成。亦非他生非缘修成。亦非共生非真缘合成。亦非无因生非离真缘成。而有圆教之智断也。若四句捡智断叵得则无受圆教一生之记。但净名难意难圆自生真修智断。是中穷核非两十番之所能。夫不深见此意圆教真修义则难存。圆真尚尔通别缘修岂易可存。因净名一难成三难意宛然不滥。问但用一番岂令封三教者。各各异闻各舍所执。答昔还陜乡见导因寺。张公为梁宣帝于大殿北壁画一铺卢舍那。并画一龟。其像两眼随人动止皆悉视人。龟眼亦尔。世色法妙尚能如是。岂况净名住不思议之妙智也。一番所难令三各破执心之患自舍者哉一切众生下三双并文为二。一以四如为并端。二正结并。初文者一约一切众生如。二约一切法如。三约众贤圣如。四约弥勒如。就此四并深求其意亦玄约三教。初约通作四并三是顺并。从初至后一是逆并。从后至初一约众生如。顺并者众生即假人。假人如与弥勒如一如无二如。若众生如不生不灭不得受记弥勒如亦然。何得独记。弥勒如不生不灭得受记者。则二如为异。异则非如。若如无异记则应同不记亦同。若通若并非三数番。二约一切法如顺并一切法如通情无情。情谓五阴实法。无情即是外国土等悉皆是如。与弥勒如一如无二。此但以无情替于众生句句悉同。须类说之。何者无情之法佛不受记。故大经云若尼呴陀树能修戒定智慧。我亦授三菩提记。以其无心不与授记。故以为并。异有情也。三约众圣贤如顺并。即藏通三乘贤圣皆悉是如。与弥勒如一如无二。此亦例前。若众生已下句句悉同准例说之。自法华已前二乘贤圣皆无受记。故以为并。四还约弥勒如返并前三。故名为返。此有三重谓并前三番。一一皆云一如无二记不记等。其意宛然。二约别教三约圆教皆作四并。类通可知</p>
<p>若弥勒至不二不异二结并亦有四意。一约众生。二约一切法。三约诸贤圣。四约弥勒。就此四番亦玄约三教。一约通教并。亦三顺一逆。初约众生顺结并。云若弥勒得受记者一切众生亦应受记。二如既一应俱得记。净名乃自释云。夫如者不二不异。若有二有异可许一记一不记。既无二无异应俱得记。问二与异何别。答二但论其体别异则辨相不同。二约一切法结并。三约众圣贤结并。文略不出类众生并可知。四约弥勒反并者文略不出须准前反并者。若诸贤圣不得受记者。弥勒亦不得记。所以者何。夫如者不二不异。若一切众生不得受记。一切法亦如是并。二约别圆亦玄作四番结并。类通可知。若弥勒不能通者。则三教受记义坏示受折也</p>
<p>若弥勒下四双结释文为二。一约破智德释。二约破断德释。初文者亦玄约三教智德以释。一约通教释者菩提对众生烦恼。众生烦恼如菩提如不二不异。若弥勒得三菩提者一切众生皆亦应得。是中净名自释。一切众生即菩提相。众生既是菩提之相。如无自生不得更有果上智满菩提可记。二约别释者一往同通见中为异。三约圆释者众生烦恼有智慧相。如人面有福德之相。此菩提相即如如相。即智慧相。众生弥勒皆有此相。佛观二如皆应受记。虽兼前两教经意在圆。问何以三教但破释但用圆。答破为破执释成实义。前教无人无行教破皆无。圆教执破即教人行宛然。故正约圆此结释真修如不生即无智德故不得记</p>
<p>若弥勒至不复更灭二约破断德结释。亦玄约三教。一破通者涅槃众生如既不异。二俱灭度。故净名自释云。诸佛知一切众生即涅槃相不可复灭。众生是本有涅槃之相。如既无灭则无果上断德之灭可记。二约破别教者。若众生如即涅槃相不可灭者。无十地后心无明究竟断德涅槃之灭。及约破执。圆教并类通可知。前教破教人行类上可见。此释真如不灭即无断德故不得受大涅槃记</p>
<p>是故弥勒下三正结过弹呵又为三。一正结过二劝舍见三解释。一结过者若无方便教菩提之果。说此菩提诱他心起生菩提见。即有诳他之过。故净名自云。实无发三菩提心亦无不退之位。若圆菩提心尚不可得。即无退者岂有方便教发心及不退位。既不得因即无果可得。无果令求果记是则妄诱其心。问果是佛说为弥勒记是佛诱诳。何关弥勒。答大论云佛坐道场时不得一法实。空拳诳少儿诱度于一切。佛初虽诱进至实须废。故用结过以呵弥勒</p>
<p>弥勒至之见二劝舍见。方便菩提无人有教。若执不舍障入一实故大经云自此以前皆名邪见是故须舍。问何以令弥勒劝天子舍见。答弥勒教其发心修不退位不信余人之言故还令弥勒劝舍</p>
<p>所以至心得三释劝舍意。破身心得者四教不同。一破三藏者声闻经中譬如贫人求富家女。女家亦云欲得我女当净汝舍。三菩提语后心菩萨。欲得菩提当修相好。若种相满方得菩提。此即身得。伏结淳熟道场降魔于菩提树下得甘露灭。即是心得。大论委破。即是不可以身心得也。二破通者若以空心修诸相好净佛国土庄严依正是名身得。坐道场时一念相应慧断正习尽即是心得。破如金刚般若云。若以色见我以音声求我是人行邪道不能见如来。此即不可以身心得也。三破别者若言因灭是色获得常色。即是身得受想行识亦如是。即是心得。今捡此语为是无常色灭获得常色。无常色不灭获得常色。如是四句捡不可得。即是不可以身心得也。四破圆者真修妙色心显不须缘修功德智慧而显。即是不可以身心得也。复次若真修色心体显满足得菩提者亦是身心得义。故前破如生如无有生。即是法性色。法性受想行识不生。不生即无漏满足。故不可以身心得也</p>
<p>寂灭下四广说真菩提。所以广说者上既难破又劝舍见。是则信偏教者归心莫趣。禀圆未入者亦莫知正义。故须广示二十五番菩提正义。文为三。初一番略说实相菩提标章。次二十二番约真智断者。次明菩提。三二番还约实相妙理结成真智断菩提。所以然者。上破无智断不得受记。禀四教者执病既去今还为说真智断义悉是菩提。是则三德菩提如世伊字。即圆真菩提也。释此二十五句一向用圆。寂灭是菩提者一切法趣心。心即中道。真如之理本自不生。今则无灭。不生即非智不灭则非断。即真寂灭义。亦是大涅槃不生不生不可说。言是菩提者即圆教实相菩提。言灭诸相者。若不知实相菩提不可说执四教相起烦恼生死。此四种相有十六相出一切相。故有一切烦恼生死纷动。若实相菩提即是不生。不生不可说者则四门皆灭。何况生不生等三种四门相。及一切相惑而不灭耶。净名意云实相无相能灭诸相。故云灭也</p>
<p>不观下二正约真智断即菩提又为二。初略二广。初略为二。初两番正明真智德即真菩提。即摩诃般若。次四番明真断德。不观是菩提者息方便观即是不观。离诸缘者离诸缘修及一切缘故。不行是菩提者。若知真空则无所行。一切万行即是菩提。故大品云。若心心数法不行为行般若。无忆念者不念四种受菩提记。及一切法。此真观行即是真智德之菩提也</p>
<p>断是菩提至无贪着故二四番明真断德即菩提。即是解脱德。断是菩提者真如显现见思惑断。即是断德菩提。舍执四教起菩提见及一切见。即舍诸见也。离是菩提者离四教所明观行及一切法。即真断德之菩提也。离诸妄想者离四门缘修及一切妄想。障是菩提者若知平等真法界佛不度众生。即诸佛所不能行。即障诸方便教门誓愿此即真断德也。不入是菩提者若知真如毕竟无相。即不入权教涅槃及一切法。以不入故则无贪着。即真断德菩提也</p>
<p>顺是菩提下二广明真智断即是菩提。此中多分广说智德少说断德。何者菩提是智。断属涅槃。是故傍也。即为二。初九番正约智德。次七番不可以身心得。顺是菩提者若观不见四教菩提。即顺圆教中道真如。住是菩提者若智不住四教及一切法即是住圆教法性。至是菩提若观诸法及四教菩提毕竟不可得。即能至真如实际。不二是菩提若有方便偏教菩提及一切法。即是法尘对内意根即是二也。观此二法皆不可得入不二门。见于中道即离二死此一番属断德。等是菩提若观涅槃与生死等即是等于虚空佛性。是真智德之菩提也。无为是菩提若观法性湛然常寂即真无为。不为生老病死所迁。智是菩提诸方便教缘修入真不见众生心行。圆教真智寂而常照。众生心行自现智中了了分明。不会是菩提诸方便教明缘修智入会于理方名真智。圆真修智体即是寂灭之理。非智来会。不合是菩提方便真智理而言之与无明合。未能离习。真修智体而不与合。即能离于元品习也。此一番属断德。去取甚难须熟思之</p>
<p>无处菩提下次下七番即不可以身心得义。此一即不可以身得也。偏教菩提智依色身。色身为处。此是可以身得。圆教菩提色心不二。既无能所即是无处。此即不可以身得</p>
<p>假名至等故此六番明真智菩提不可以心得义。假名是菩提心是假名四种菩提但有名字。若观即空见于佛性即真智菩提。不可以心得。如化是菩提诸法如化。四种菩提皆如化也。若知如化皆不可得。即不取菩提相不舍烦恼。即是真智之菩提也。无乱是菩提烦恼乱想及缘修动念。皆是乱想。知此乱想皆不可得。则息心达本源。内心常寂。静则无境智之乱也。善寂是菩提方便缘修未能顺理。不名真善。有缘有念即是乱想不名为寂。圆教初心智即真如。名之为善。照无动念名之为寂。智即法性。法性无染即是性净。无取是菩提若知四教菩提及一切法皆无所有心不取着。即圆菩提。离攀缘菩提之心及一切诸法。无异是菩提诸方便教。所明菩提异于烦恼。若知菩提不异烦恼。即是圆教平等智德菩提</p>
<p>无比至难知故三明不思议三德菩提结成。无比是菩提不思议真如智断即一切法。不可以法复比于法故不可喻也。微妙是菩提权理非妙圆教诸法即是真如。真如即智断。诸法皆不思议三德菩提。始是极妙非诸凡小及方便菩提之所能知</p>
<p>世尊至法忍五诸天蒙益。悕望既息水清珠现得圆初住无生法忍。或一音异解得通别无生。既未齐法华岂可定判</p>
<p>故我不任诣彼问疾四结辞不堪。弥勒自惟。往昔为兜率天说不退转无益于彼。而为所弹莫知酬答。岂堪传旨而往问疾故辞不堪</p>
<p>佛告光严童子汝行诣维摩诘问疾。二命光严童子文为二。一命问疾。二辞不堪。所以次命者光严是在家菩萨净名宝积之法友也。亦是法身大士位居补处。所以名光严童子。者光有三种一色二心三非色非心。一色光者如背舍观骨发八种光明。转为胜处一切处放种种光。二心光者即是智慧光明能照暗惑。三非色非心光者即第一义光。如梵网经放第一义光也。大经琉璃光菩萨所放光明即其事也。彼经云光明者即是第一义谛。非色非心而现色心。所以然者经云非青见青等光。即是非色之色。光者即是智慧。即非心说心。三藏通别但有色心二光。唯有圆教明第一义光。是为不思议光也。严者即福智二严。具如大经。亦是定慧力庄严。具如法华。色光即福严心光即智严。第一义光即是法身。二光庄严显发法身。故名光严。问若第一义是光者何须色心光。答如日镜显眼眼得日则见。智日福镜显第一义眼即得开佛知见见自他也。童子者菩萨住鸠摩罗迦地名为童真。如世童子心无染爱。谓不染爱自他妻也。不爱自妻者如金色迦叶。不爱他妻者不爱一切女及他妻也。菩萨亦尔。虽观三谛证诸法喜。若于二谛法喜不爱即是不爱一切女及以他妻。不爱中道法喜即是不爱自妻。具此二义。如世童子故名光严童子。前命弥勒显圆菩提开佛知见。不的在后身。今命光严欲明圆教道场。示佛知见。亦不在未来菩提树下。开见是总相。如初见如意珠只一圆相。示是别相。如见如意雨出众宝。还约初心勿远求之。故大品明一一法门皆摩诃衍。此经明是道场。净名往昔破光严者寄破三教菩提非真道场。光严示受折者正显圆教真实道场。今佛次命者若述往昔被弹即大众同闻圆真道场义。成前五种利益</p>
<p>光严下二奉辞不堪文为四。一奉辞不堪二述不堪之由三正明被呵四结成不堪。初文者良以往昔问道场义莫知所答。故不堪传旨往问疾也</p>
<p>所以下二述不二之由。良由不识真道场义文为五。一出入相逢。二光严致敬。三问何来。四答道场来。五光严重问。初文者出入相逢致有呵问。即是不堪之由。或有所表城是本寂。出名背理入名顺真。光严示禀方便本寂未明迷心远理。故名为出。净名依圆久悟一实入法流水名之为入。由光严背理。故迷道场机感相会致被呵问。问上弟子菩萨皆被呵斥。今光严直为说道场义未见折屈。何辞不堪。答闻圆道场冥然不解此即是屈。心既已伏请问道场。即须为说不俟更呵。故不堪问疾。我即为作礼。二明光严致敬。所以礼者光严示居下迹。深识大士高德益物无方。故为致敬。而问言居士从何所来。三问何来未测来处故致问也。答我言吾从道场来。四答大士。实不从佛成道处来。为欲说于圆教初心真道场义。破诸偏教及圆事迹所明道场。故答言从道场来。我问道场者何所是。五重问所以光严迷此答。道场者本是佛成道之处。如世谷场治穬却糠显米。菩萨亦尔。治除心惑显出实相。成道之处故名道场。约教者三藏菩提树下以草为座。正习俱尽成佛之处名为道场。通教菩提树下天衣为座。正习俱尽成佛之处名为道场。别教菩提树下七宝为座。卢舍那佛界外惑尽初成正觉之处。即是寂灭道场。圆教虚空莲华为座。法界无明永尽初成佛处。犹是寂灭道场。坐草成佛出声闻经。天衣七宝虚空莲华出胜天王。随机感见此四道场。小机见小。若衍三教菩萨见故三成佛道场相异。光严不见大士从此等处来。那忽答言从道场来。故重问也</p>
<p>答曰下三正述被弹之事。光严但知方便教果头道场之义。未知圆教发心即是。类如弥勒说法皆望权果引成不退之行。今净名说圆破光严执方便果上道场之计。类如大品燋炷非初非后不离初后。若不离初后以后为道场者何不以初为道场。若初不能后亦不能。是以净名约圆初心广说真道场义。问三教既有后心道场亦得初心即道场不。答诸方便教一往约观何为不得。核其道理义则不成。何者方便后心方具佛法初心不能。岂得为例。但净名总答未述其相。是以光严重请。今执权者知不思议一中无量。如囊中宝不探示人人无见者。所以净名遍历诸行明道场义。是示佛知见意在此也。但示有二种。一竖二横。横竖即是。其车高广。高则彻至后际。广则法界无边。高广之相具须如前净土横竖明义。散在诸行。若随文历别但成通别失其正意。今皆约圆初心以明道场。故下文云。菩萨若应诸波罗蜜举足下足无非道场。具足佛法矣。文为四。初四番一往竖明。次二十五番一往横明。三一番结释。四明时众得益。初约四心者若依别解对四十心。直心即十住。发行即十行。深心即十向。菩提心即十地。亦不全尔。何者净名说圆初心道场。岂可竖对四十心位。今明初住即有四心乃至佛果。直心即是入一实谛。发行即是实谛万行。深心即是深进念念流入。菩提心即具此三心。如磁石吸铁。此下诸句若明初修皆约五品。入于相似至发心住皆具一切行。是真道场。直心道场无虚假者。华严明初发心时便成正觉。了达诸法真实之性。又云究竟离虚妄无染如虚空。清净妙法身湛然应一切即道场义。得无作八直无界内外苦集虚假。若为化物亦具用四种。如净土中释。故法华叹五品云。当知是人已趣道场近三菩提坐道树下。华严明初发心住能坐道场初成正觉。亦如大品明有菩萨从初发心即坐道场转法轮也。发行是道场者别教十行得十波罗蜜。今圆初住见一实谛具发万行破众恶业显诸法门。即是道场。自利利他名能辨事。深心是道场者别教十向解行深入。今圆初心见第一义能见于空及与不空。不空故即是深入非二乘通菩萨别三十心。复次初住得入中道。双照二谛自然流入萨婆若海。即是渐深。以深心故无明糠脱真法得显即道场义。竖进深入横诸功德亦随增长。菩提心是道场者别教初地名真发心。今圆初心见真名真。发行是广流入。是深广而且深名深广心。菩萨得此心故无缘慈悲无作弘誓如磁石吸铁。即真菩提心能自除法界烦恼显出法身。即是道场。见一实谛非因非果分别法界无作四谛。因果不乱即是无谬。复次总前三心即是三德菩提。故名菩提心是道场</p>
<p>布施下次二十五番横约诸行明道场义。别教六度竖对六地下诸法门从七地至十地。今圆初心即是横明。以横望竖即其车高广。文为五。一约六度自行二约四等等化他三约多闻进修观谛四约降魔说法五约力无畏果德。一约六度者即是行本。六度皆具五种四权一实。具如前释。布施是道场者。初发心住檀波罗蜜舍一切悭心显布施法身即道场。不望报者住真修檀不望世间及缘修报。持戒是道场者。初发心住此尸波罗蜜。破一切恶业显真戒法身即是道场。尸中具一切佛法即是得愿具足。忍辱是道场。初发心住此羼提波罗蜜。能除法界嗔恚显真忍辱法身即是道场。既具权实慈忍之力于法界众生心无挂碍。精进是道场。初发心住此精进能离法界事理懈怠得真精进法身。即是道场自然流入即无懈怠。禅定是道场。初发心住此禅定能除法界一切散乱。显真禅定法身即是道场。于事理诸禅出入自在即是心调柔也。智慧是道场。初发心住此智慧能断法界一切无明。显真智慧法身即是道场。见四不可说之理念念现前即是现见诸法</p>
<p>慈是至众生故二约化他之行。四等即是利物之心众行之首。慈是道场。初心菩萨得真无缘慈离法界嗔惑。显真慈法身即是道场。普覆法界即等众生。悲是道场。初心菩萨住无缘悲内破疲苦。真法身显即是道场。虽处三界拔济众生心无疲苦。喜是道场。初心菩萨得真无缘喜无量心。破法界疾患不悦乐心。显真喜法身即是道场。庆诸众生离苦得乐即是悦乐法也。舍是道场。初心菩萨住空平等地即破爱憎。显真虚空法身即是道场。虽利众生心无取舍即爱憎永断。神通是道场。是能化法也。初心即得六根清净真如意通。破于诸根障通无知之垢。显出法性真净六根即是道场。此即成就六通如应化物。解脱是道场。由脱成通故次明也。持地云菩萨得一切禅乃能出二乘解脱际入。若初心入三谛三昧即是二十五三昧。除二十五有罪垢烦恼。显出二十五有我之真性即是道场。以其因中能背舍三界故得成八解脱二十五三昧。方便是道场。即是化他善巧。初心有中即有双照二谛之方便。破恒沙无知显诸方便法门即是道场。能以三轮不思议化三密示现权巧教化一切众生。四摄是道场。四摄是方便化物之法。如方便品释。布施爱语利行同事以摄众生令得解脱</p>
<p>多闻至空故三明多闻进行。虽具自他之智事须进修令成圆极。多闻是道场。初心菩萨得真闻持闻十方佛法破诸妄暗。多闻显发文字性离即是道场。以能随顺如闻而行。伏心是道场。璎珞云从初发心至金刚顶皆名伏忍。初心圆伏无明进显真实即是道场。一心三观即是正观诸法。三十七品是道场。菩萨初心得无作道品能除八倒一切妄惑。显法性五阴法身解脱进修。乃至得大涅槃即是道场。界内四谛界外三谛皆名有为。而背舍也。无量灭谛无作道灭即真无为。谛是道场此下五番即是道品所观之境。初心菩萨能用道品见四四谛。断界内外迷理烦恼显权实理即是道场。说四四谛即不诳世间。缘起是道场。观十二因缘有四种相。初心菩萨能用无作道品观因缘三道。得三种菩提即是道场。若观因缘见三佛性即无尽也。诸烦恼是道场。初心菩萨能用道品观于三毒。不染虚伪显真佛法即是道场。亦知烦恼及以佛法皆毕竟空。众生是道场。初心菩萨能用道品观九道众生空。不见众生相则妄惑不起。见众生真性即是佛性即是道场。若不见众生定性则于我无我而不二。是真无我义。一切法是道场。初心菩萨能用道品观一切阴入等空。破诸法中颠倒妄惑显佛性五阴。得五种涅槃即是道场。亦知诸法及涅槃空</p>
<p>降魔至畏故四约降魔说法明道场义。菩萨观行成就故能制伏魔怨。降魔是道场。初心菩萨能降四魔乃至八魔见魔界如即佛界如即真道场。能处魔界心不倾动。三界是道场。初心菩萨不离三界不着三界。见三界三谛成王三昧二十五三昧。显一切佛法即是道场。知三界空本无所趣。师子吼是道场。师子吼者名决定说。初心菩萨能破疑惑见诸众生悉有佛性即是道场。四不可说说四因果赴机利物决定无畏</p>
<p>力无畏至智故五约果德明道场。力无畏不共法是道场。初心菩萨成就十种智力如华严说。即是观一实谛能破无明得力无畏不共真法即是道场。力无畏不共自行无失。化他得宜即无诸过。三明是道场。初心菩萨即得三明。达三世事理无挂碍也。一念知一切法是道场。初心菩萨见中道理即能双照二谛。破法界无明真智显现。即是道场。初心总相。一切智成亦为佛也</p>
<p>如是至佛法矣三结成道场。若约净名成就如上诸波罗蜜教化众生。随其举足下足皆是除伪显真即是道场中来。岂可从佛得道处来。若作初发心住解。初心菩萨应诸波罗蜜教化众生除伪显真。举足下足观常现前。即是道场中来。乃至十地亦复如是。若约十信五品弟子解。若常修此观教化众生不失念者。举足下足皆道场中来。具足一切佛法。法华云当知是人已趣道场</p>
<p>说是至菩提心四时众得益。五百天人皆发无上道心者即发心住也</p>
<p>故我不任诣彼问疾四结辞不堪。光严自惟往昔迷真道场因净名方解。既神智劣弱岂堪传旨往问疾乎</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>