<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经略疏卷第六</p>
<p>长者子宝积下二叙述序者。大圣现相难测。自非宝积神智高明孰知所表。为欲起发时众令知现瑞表说佛国信解分明。故说偈以叹述也。就三十六行偈为二。初十七行述叹表发之由。次十九行正述叹现相表发。发由为二。初九行述叹胜应法身以为近由。后八行述叹劣应以为远由。言胜应者若为菩萨说大所现相好威德殊胜。寻此胜应即得法身。言劣应者若为声闻说小身相则劣。寻此劣应不见法身。故法华云。即脱璎珞着弊垢衣尘土坌身状有所畏。问何故胜应为近由劣应为远由。答胜应是即座说普集经。由此现瑞故是近由。劣应是昔说小教之身远为由籍故是远也。问三藏劣应自是昔事。何得为此作远由也。答法华云于二十年中常令除粪。过是已后心相体信入出无难。是故今时共诸声闻说大乘经现胜应身。合盖现瑞表说佛国。当知由昔劣应显今胜应故为远由。就近为二。初两行略叹形声两益。次七行广叹形声两益此之略广皆是叹。前说普集经正报因果。何以得知。下叹说法不有亦不无以因缘故诸法生。就前两行为二。初一行叹形益。次一行叹声益。初又二。初上句叹色功德。次下句叹心功德。大经云。佛性者亦色非色。云何名色金刚身故。云何非色十力无畏非色法故。今初叹色。约眼叹者即金刚身三十二相之一也。但身分虽多所尊者首。首分又多其要者目。叹胜摄劣故也。力无畏等智慧虽多叹心皆摄。是故举要以叹色心。目者眼之异名。眼主肝肝悲则眼泪。叹眼即是叹大悲也。大论云。般若是佛母大悲是般若。母故约此相叹色功德。问法身亦有相耶。答此是胜应表于法身。寻此眼相得法身佛眼。故叹应身即是叹法身佛眼。余相类此。故法华云微妙净法身具相三十二。但眼是总名。从用分别则有五种。一肉眼见粗事色。二天眼见因果细色。三慧眼见粗细色心偏真之理。四法眼见色粗心细因缘假名俗谛诸法。五佛眼见中道圆真佛性之理。又能双照粗细因缘事理。约教则有四佛五眼不同。金刚般若佛问善吉。如来有肉眼乃至有佛眼不。善吉言如来有肉眼至乃有佛眼。今宝积叹者五眼皆离垢障故言目净。修广者修之言长。广之言阔。五眼见境竖深穷源故名修。横遍法界故言广。如青莲者西土青莲华叶形相修。广相似佛眼故用譬也。又复非但形似佛眼。处在淤泥不为所染。五眼亦尔。非但照境竖深横广。虽照世境不为所染。故叹目净如青莲也。今略以五眼帖释。肉眼者功德果薰无恶业障故名目净。竖从地狱上至有顶诸色悉见故名修。横遍百亿无色不见故言广。虽见诸色不染不着如青莲也。天眼者因禅离盖发净眼根。以眼根净故名目净。竖见界外名修。横见十界名广。虽见不染如青莲也。慧眼者无界内外见思名目净。竖照内外真理究竟名修。横见内外真理名广。见真不染如青莲也。法眼者无尘沙惑名目净。竖见界内外四种四谛之法名修。横见十方十界四种四谛之法名广。不着诸法如青莲也。佛眼者无法界无明名目净。竖见界内外中道法界穷源尽性名修。横见十界中道一时圆照名广。不为法界无明生死所染如青莲也。此但略出别圆五眼。藏通皆约界内二谛以明五眼。但约随情色心分别即三藏五眼。约幻化色心分别即通教五眼。问今长者子定叹何眼。答经属方等具说四教随四根缘。何所闻知叹无乖隔。下云一音演说随类各解。若观心者一心三观照心因缘粗细及即空假中。对修五眼可以意知</p>
<p>心净已度诸禅定。次句叹心。言心净者佛智穷源无法界惑故言心净。已度诸禅定者通论禅定俱通因果。故大经云大般涅槃名深禅定窟。岂得叹言心净已度大涅槃也。今约别义禅定据因佛心据果。果出因外故言已度。问何以得知禅是因名。答大论云禅此言思惟修。佛心智鉴圆明岂发思惟。究竟无学岂得言修。又翻弃恶。如来纯净之智何恶可弃。故大经云有所断者名有上士。无所断者名无上士。故思惟等义皆是因也。约教者三藏佛心无习故故名心净。四禅四空观练薰修永离法爱故名已度。但力无畏不能等照。通教佛心照极真谛之源。界内习尽于诸禅定无碍自在。十力无畏一时照境故名已度。别教缘修智显自性清净之心。十二品无明究竟永灭。地持明九种大禅。菩萨依第九清净禅得大菩提果。出过清净故言已度。此约地前修自性禅。登地得一切禅。乃至等觉住清净禅。断十一品无明入重玄门名清净禅。佛果出过故言已度。圆教六根清净即自性禅。初发心住即一切禅。已究竟离虚妄显自性清净之心。如是乃至清净禅破四十一品无明住无垢地。如来心净度此禅定登妙觉果故言已度。故金光明云。是时如来游于无量甚深法性。过诸菩萨所行清净。璎珞明昔在华严明集八禅众。即前八禅为说华严。得入清净禅住无垢地。常徒旧解但取四禅四空。说华严时声闻尚如聋哑。八禅外道何足可集。若约观心一心三观。一一众生心即如来心。本性清净故言心净。能度事禅故言已度</p>
<p>久积下次一行叹化他声益。所以然者。久远修禅内成相好。外具神通称会物情。又无量劫来常修智慧。内能离结称法相理。故得心净度诸禅定。外称无量众生根缘。能于四不可说用四悉檀而起四教化导一切。证四灭理故云导众已寂。形声之益荷利恩。深是可敬重故须稽首。又解般若导行至果便息故言已寂。上句释成目净修广。下句释成心净已度</p>
<p>既见下次七行广叹形声为二。初五行广叹形益次二行广叹声益。既见大圣者即是见佛色用神变。是法身清净无碍之色如如意珠亦如明镜。故放光动地十方佛土皆悉现也。是则一切法趣色。色为不思议藏色为法界海。是以广大犹如虚空无有涯际。故约色叹功德用也</p>
<p>其中诸佛下一行释成色用。若非佛神力加被此会岂见他方诸佛闻佛说法。如法华中以佛神力令众得见百千万亿国土虚空菩萨。问此即是现相表发何得是表近由。答有师谬谓是合盖现土。今寻文不尔。此叹说普集现相非合盖现瑞。合盖现瑞如下偈云。今奉世尊此微盖于中现我三千界。方是正叹表发也</p>
<p>法王法力下一行叹佛心用。言法王者得三昧王三昧故名法王。法力者于二谛三谛四四谛一切诸法自在故也。超群生者佛心清净超过二死之外。迥出十界之表</p>
<p>常以法财施一切者。四种道谛七圣法财常施十界恣其所用。问法财为嘱色心用耶。答财通色心如无尽意及净名施者皆名法施。但约能施之心色声皆是法财摄也</p>
<p>能善分别下一行约二智。以释心用成法施之义。权智分别世谛法相。实智于第一义而不动也。问上多约三谛今何得用二谛叹也。答合真入中合真入俗。通别二谛玄文料简。又解若随情辨真即是权智分别法相。若随智之真即是实智寂而常照。是故叹言于第一义而不动也</p>
<p>已于诸法下一行结叹色心用。已于色法得自在故。故能转变普现佛土。已于心法得自在故二谛开合随机利物。色心功用既备。是可归依故致敬稽首</p>
<p>说法不有下两行二广叹声益。述叹上四众围绕而为说法。上现尊胜表说大乘。今犹现说法表当说依土。验非异席所以为序致有此叹。不有不无者中道法也。不有故非俗不无故非真。然说法本约二谛。既非二边说何等法。当知正说大乘中道。何者凡夫者有二乘者无。菩萨正观中道佛性。是故方等为诸菩萨多说中道不二法门。故言不有亦不无也。问上用二谛以叹佛智。今明说法那约三谛。答有无为俗中道是真。即二谛也。问外道亦说神及世间非常非无常。即是非有非无。小乘亦为车匿说离有无。今何得言但是大乘。答凡夫外道尚不见真谛之无况见非无。声闻经中虽说非有非无。只见真谛之无。何曾见中非无之理。约教明双非不同者。若外人计单复具足双非之句及不可说。皆是妄情不见空理不出生死。尚无非有何况非无。悉为三藏有门所破。三藏破见凡有四门。为车匿说离有无经。但是非有非无门耳。若得方便从门入理。但名非有不名非无。不得方便即堕有无与外道等。纵令入理亦非大乘不有不无。通教观色等皆如幻化不言有无。若从门入理此即非有非无门也。若向通人闻说见理。若执为戏论邪见火烧。纵令入理亦非中道不有不无。别观中道约破二边。明非有非无者此就藏性四门明非有非无。异前两教。若得入理则不须破。若未悟者是愚痴论。非真中道不有不无。圆虽四门一门即四门。四门即一门。不定有无无所依倚。将此虚心豁见中道。于此生着犹尚须破。何况于余。今简伪显真得圆之意。不有不无以叹胜应不有不无也。复次前三双非是权圆教是实。权实皆说故言说法不有亦不无也。以因缘故诸法生者。叹说法缘起之用也。缘起有二已如前说。今之叹意备含此二。然体非有无岂得有生。有因缘故。亦得说者。顺界内无明因缘则二苦集生。因灭无明即二道灭生。界外准说。故言有因缘故诸法生也</p>
<p>无我无造无受者。此一句结非有非无。历四教明四种无我无受(云云)</p>
<p>善恶不亡一句结以因缘故诸法生。通别无明为界内外恶。即二处苦集不败亡。通别无明灭二处道灭不败亡。因缘生灭比说可知</p>
<p>始在佛树下次八行叹劣应为远由为二。初两行叹形益。次六行叹声益。叹形为二。初叹应色次叹应心。佛树者坐此成佛故也。有言元吉亦云菩提。初成道时诣此树坐。魔恐成道化我眷属空我宫殿。先遣三女。菩萨心安不能惑乱。魔王增忿遂将欲界八十亿鬼神兵众在菩萨所。魔自败散。具在瑞应。甘露灭者。魔王去后菩萨中夜入于四禅。三十四心见四谛理名得甘露。正习俱尽故名灭也。觉道成者。因四谛发真见第一义。时朗然大悟知常无常知众生数非数等。具力无畏等一切诸法名觉道成也。神力降魔。神通即是色法功德之用</p>
<p>已无心意下一行次叹应心已。无心意等者。得甘露故见爱颠倒四阴皆灭名无心意。何者若有心意即有心倒。倒即三受。受即三苦是苦谛也。行即行阴思数作业。业招生死即集谛也。无心则无受无受则无行。无行则无业无业故无集。无集则无苦。苦集若灭即是得甘露灭觉道成也。大品明五受五行。行是集谛集谛断故佛无心意。无心意故无五见受行。故能破外道五见受行。虽无受行为调外道说三藏五门。如佛破长爪云。汝见受不。汝有不受之见还成于受。受即是苦与他何异。而倚不受憍慢轻他。起身口意行行成名集。集招生死何名实相。长爪信伏得法眼净。伏诸外道例皆如此。问长爪是后时事。此叹明未转法轮前已伏外道。是何等外道。答旧云佛昔为凡夫时从阿罗逻仙受八禅定。菩萨无心从其学但为化之。今谓乖偈叹。偈明佛未成道前降魔成道后伏外道。何得以凡夫时受八禅为伏外道。又恐是如来初成道竟未转法轮。乃为提谓长者说于五戒扶其本习。辨五行六甲阴阳历数。其既信伏令归依佛法。有当来僧汝当归依。长者得初果。佛实无心受行五行六甲。但为摧伏是故说也。案结集法藏明从波罗柰至涅槃夜结为修多罗藏。故知伏提谓在转法轮前。从是已后皆以不受之法破诸外道。如向所引长爪之类</p>
<p>三转法轮下六行二叹声益为三。初两行叹转法轮。次两行叹法妙天人受益。后两行结叹。初言三转法轮者即是趣波罗奈说生灭四谛也。轮者佛证四谛法有可转之义故名为轮。又解能坏烦恼名之为轮。如轮王宝能坏怨敌。佛法轮宝能坏烦恼故名法轮。如来成道经三七日方趣波罗奈。生生虽不可说。以悉檀方便起天人小机而说四谛。转入彼心坏彼烦恼故名转法轮也。三转者。一示转谓是苦是集是灭是道。二劝转谓苦应知集应断灭应证道应修。三证转谓苦我已知集我已断灭我已证道我已修。初转示见道劝转示修道证转示无学道。是三转十二行法轮。初转则生眼智明觉。昙无德解三转不同事如别明。言大千者即娑婆世界释迦之土。即转法轮所化之处</p>
<p>其轮本来常清净者。如三种药中无三种病。四谛法轮无见思垢故名本净。又解生生不可说而说四谛。不可说即真谛。无其苦集说名本净。如大集云。陈如获得真实知见。问陈如见真如成论不。答陈如依有门成论是空门。教门虽异见真是一。空门得道是须菩提</p>
<p>天人得道者。天是八万诸天人即呴邻五人。五人闻法初得见谛。八万诸天得法眼净。有人云呴邻初得道四人至夏初方得。恐是经论异出不同。此经亲云天人得道三宝现世。若四人不得见道即非见谛得戒。但呴邻一人不名僧宝。此为证者。佛所说法契理契缘。非如六师妄有所说不能令人得道</p>
<p>三实于是现世间者。不约一体三宝。何者初觉道成始有佛宝。三转法轮即是法宝。呴邻如等见谛得戒即是僧宝。自迦叶佛灭后三宝隐没但有旧医。今佛出兴三宝始具</p>
<p>以斯妙法下次二行叹法妙天人受益。生灭四谛为妙法也。能令众生毕故不造新谓之妙法</p>
<p>一受不退常寂然者即是初见圣谛永不退失。若世智断结遇缘便起。今无漏智断诸戏论毕竟不起故言常寂。大经云世医疗治瘥已还生。如来所治毕竟不发故言常寂。案婆娑见有得道尽智犹退退至初果。昙无德见空得道一向无退。虽教不同见道不退。其义无别。今之偈意正叹见道不退为凡夫也</p>
<p>度老病死大医王者。此通叹医王法因佛说故也。佛自度三界思惟老病死已亦能说法。令诸众生度三界死。一受不退名大医王。言常礼者众生病无量。佛之法药亦复无量犹如大海。是可归敬</p>
<p>毁誉不动下三两行总结叹者。生身之佛八风不动。以大悲三念之德婆罗门女谤而不戚。诸天大梵赞而不忻。八风不动如须弥也。是叹断德。于善不善等以慈者叹智德也。睺罗三摩调达三呵。呵令改恶摩令进善。慈心一也心行平等者约三念处以明平等。一香涂左二刀割右三不涂不割视之平等无有异想。此据色法为三念处。顺我法不喜违我法不嗔。不违不顺常行舍心此约心法明三念处。佛心于此慈念平等。孰谁也。人宝者智人为宝。能别真伪故闻者敬承</p>
<p>今奉世尊下十九行二正述叹表发之事文为二。初四行总述叹现三瑞表发。次十五行别述叹佛三密。初为三初半行述叹奉盖。次二行半正述叹合盖现瑞表发。三一行正述叹大众欢喜。初奉微盖者微之言小因小果。大表不思议大果。净土无方莫测。现三千界下二行半。次述上盖内现土现佛说法。表说应土应身之事。哀现者慈念众生。欲为说此佛国因果故先现瑞以作由渐。方得开阐故称哀现</p>
<p>众睹下一行三述上大众叹未曾有</p>
<p>大圣下次十五行别述叹佛三密文为三。初两行叹身密。次六行叹口密。次七行叹意密。三密即是三轮不思议化。三无失三不护也。大圣法王众所归者是叹法身胜应。若法身三昧王三昧三谛自在。为四十一心菩萨圣众及余四部所归。即是上来所明。佛安处众宝师子之座蔽于一切诸来大众故为众所归也。净心者即四众大乘机发。心无疑浊欲闻净道。亦是诸大菩萨净心入观佛三昧故言净心。各见世尊在其前者。此明应身对十法界各见同已。譬如一月影现众水。或见如老比丘像。或见光明相好。或见尊特之身。或见现大小相坐宝莲华。或见身如虚空。此是身密之德。故前释佛在耶离。各见不同意在此也。不共者如此。身密不与二乘及下地共</p>
<p>佛以一音下六行次叹口密文为三。初两行是辞法二辨。同其语即辞辨。各得解即法辨。辞者一切众生殊方异类言音各异。同其类音故名辞辨。法者一切诸法名字差别种种非一。各有所召。得法辨者皆识语法。即同其音故名法辨。佛以一音而辞法异趣。二辨应物是口密也。佛尚非是梵况同众生令异音解即非辞法。而现辞法者口密力也</p>
<p>佛以一音下二行次叹义辨。一音说法受行获利即是寻言求旨得言所以所以即是义也。如来本无句义岂有义辨。而能分别一切句义者即口密也</p>
<p>佛以一音下二行三叹乐说辨。旋转无穷众皆乐闻。四谛逗机我当为说怖畏之事。三界皆苦苦故生怖即苦谛也。求涅槃乐乐故欢喜即灭谛也。厌离者诸苦所因贪欲为木。即集谛也。断疑即道也。又约悉檀者三界苦可畏即世界也。欢喜即为人令生善根故欢喜也。厌离是厌离烦恼。即对治药病相对也。断疑即见谛道。是第一义一音所演。其力如是。如来本非四谛四悉。能以此法善巧利益即口密也</p>
<p>稽首下七行三叹心密。佛心非权非实能现权实即心密也。文为二。初四行约三种权实二智以叹心密。次三行约三种二谛结叹心密。初文为四。初一行约内外叹。自行十力据内智圆满。无畏据外用不怯。此为一双。即约自行权实叹心密也</p>
<p>稽首不共下次一行叹自行化他。不共是自证之法。导师即是化他</p>
<p>稽首能断下次一行此有两用。若叹自行即叹佛智断。能断是断德到彼岸是智德也。若作叹化他能断众结缚者。即是化他权实明智断也。众是众人故属化他。问何得一偈两用。答佛自无缚能解他缚故得两用</p>
<p>稽首能度下次一行总结上三种权实之智断也</p>
<p>悉知众生下次三行举三种二谛结叹三密文为三。初一行是随情二谛。何者俗谛无量心亦无量。或是求真或欲乐俗。情有去取故言去来。去取无量佛亦随起说无量二谛。即是随情</p>
<p>不着世间下次一行是约随情智二谛。随情无染随智空寂达诸法相下次一行是叹随智二谛。智心所照皆入一相而无所碍。如空无依故名随智也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>