<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经略疏卷第十一</p>
<p>　　　　天台沙门湛然略</p>
<p>　　弟子品初</p>
<p>此品次方便品来者。为破无为缘集成净佛国之教。已如前说其意乃多非凡所测。今亦略用三意通释此品。一正明此品来意。二略释弟子义。三入文解释</p>
<p>初意者大圣慈悲欲令众生得不思议正报解脱法身依报净佛国土。但以化物必在有缘。净名于此忍土与物久结菩提胜业。悬知佛意先因托疾种种说法。扶成解脱佛国之教。今复寝疾默念。意在如来大慈垂问若顾命弟子必辞往昔被弹之事。即得显成如来所说。今明来意略出五重。一为显净名胜智。二为令四众舍小慕大。三为扶成佛国。四为折伏二乘成生苏教。五为印定成经。初意者若命弟子必述昔为辞。大众若闻即于净名生莫测想弥加敬从。若深信内发是则堪闻入室说净土之教。第二意者证果声闻未能回心。如高原陆地不生莲华。未入位者虽乐小乘闻被弹事必发大心。如说大品时有未入位者。舍受持衣供养如来即发大心。佛即放光仍为授记。亦通开发四众大道利益无量。何者往昔弹斥闻者不多。如呵波离止二比丘心得清净。如呵那律止是万梵发菩提心。若至此席大众普闻益乃无量。故须各述被弹之事。第三意者欲显二乘昔日被呵与今当宗佛国意同。何以知然。众生罪故不见净土。如身子自述净名往昔破其执小之失。令各鄙小慕大。是则执小之罪渐除。慕大之心冥发。今得预此座承佛神力得闻此说。情同五百。因得入室闻不思议。而灯王香积无动之土皆现目前。第四意者如顿教初开。但有大机。小根垢重于其无益。譬之如乳。三藏次兴。方便开三。小根之徒因断见思隔凡成圣。即转乳成酪。次闻往昔大士弹呵。乃至入室声振三千是则鄙小慕大。信心渐转事等生苏。故法华云过是已后心相体信入出无难。若至大品变成熟苏。入法华涅槃即成醍醐。是则重述所弹有成生苏之由。问若五百各述显净名之德为入室生苏之由者。此定属序非正说也。答若成生苏岂专入室。或是尔前闻诸方等如央掘所弹。或昔弹时或闻今重述。或至入室或至在后说诸方等。如是等时皆成生苏。岂得定为入室成生苏。之哢胤属序分耶。若以由苏哢胤即是序者。入室为还庵园之由亦即成序。第五意者净名往昔随物机动。随处弹呵即便教谢。若不因命弟子岂得大众同闻。为如来印定益正像末之四众也。问此弹声闻三观四教各用其几。答具用三观。初弹从折空入假观。用衍三教以弹三藏。二略释弟子义即为九意。一略释弟子名义。二释十弟子。三总对通心数。四别对十心数。五明庄严双树六明生果报土。七明净佛国土。八约观心。九明遣问前后。初意者夫师有匠成之能。学者有资禀之德。资则舍父从师敬师如父。师之谦让处资如弟。故夫子云回也处余如父余也处回如弟。今身子之徒从佛受学即是师资故名弟子。问佛是众生之慈父。一切众生皆是佛子。故法华云今此三界皆是我有。其中众生悉是吾子。岂从夫子之所制立。答经有二义自有依理立名。自有顺俗为目。如法华云我为太子时罗睺为长子。我今成佛道受法为法子。此即约理。世间出世间皆是父子。若顺俗者即如夫子。寻弘教门顺俗无诤。而心不违实法故依外义释名无咎。问若尔俗人皆是何独声闻。答通论实尔别则不然。俗人虽复时来受道既形居俗纲。事亲事君岂能晨宵承奉常得资禀。菩萨常以利物为怀。有机则赴不专佛边。声闻舍家为内眷属。从闻生解事事资承。弟子之仪事理圆足。复次声闻经中明五佛子。五种得果并不说菩萨。是以弟子之名偏属声闻。若衍中多说菩萨为佛子。今仍本约声闻经名为弟子。世多信用故以标品。二释十弟子。诸经明十大弟子次第多有不同。今还约此经以为次第。一往与法华三根意同。唯迦旃延在富楼那后异耳。但如来法王导三界。初开三藏必须辅翼王。此十声闻互有所长。各掌一法助佛开化。身子智慧。目连神足。大迦叶头陀苦行。善吉空行无诤。富楼那辨才说法。迦旃延论义往复。阿那律天眼。优婆离持律。罗睺密行。阿难多闻。皆称第一。问若十德互长从长标称者。如身子持衣带。目连尽其神力三千皆动。而不能动身子之带。目连以事白佛。佛言佛入禅定身子不知其名。身子入定目连不知其名。若目连神足不长于身子。余八未必各有所长。答或是偏长或非偏长。何者形他未必定有所长。就其十德自有偏长。故称第一。但佛为法王所置法臣如世国臣。虽各诸能而八座卿各有所掌。十大弟子虽各有所兼。不可一人独当二事。故分十德各属一人。助佛宣扬十种教门令物慕仰。故各称第一。随彼根缘归心有在。虽各助宣终归一道。三总对十心数者。毗昙偈云。想．欲．更乐．慧．念．思及解脱．作意．于境界．三摩提．以痛。此通大地扶于心王起一切数。如国十臣共辅一主。若共行非法民皆造恶。共行正治民皆有善。众生心王与通心数亦复如是。以此通心通善恶故与王俱起无量善恶。复次王即是师数即弟子。相扶善恶亦复如是。故文云弟子众尘劳随意之所转。佛为法王弟子为臣共化王数。若众生信受修行慧行即成见道诸善心数。修习行行即成修道诸善心数。复次十数即十法门能通入涅槃。初以十数为种子。从此修习遂致成道。如合抱之树起于毫末。今法王欲以半满之教化诸众生。先随乐欲。故下文云先以欲钩牵。后令入佛智。今十弟子各弘一法者。人以类聚物以群分。随其乐欲各一法门摄为眷属。虽各掌一法。何曾不具十德。如十心数随有一起余数随起。虽一数当名而实其十</p>
<p>四别对者。想对富楼那。以其想数偏强从想入道。是故弟子中说法第一。何者成论云。识得实法想得假名。其用想数分明。故能分别名相。辨才无滞于说法人中最为第一。诸有乐说法者皆师满愿。何者佛德尊高无敢辄问。新学之徒各随所好师而事之。故二比丘不敢问佛。是故十人随用一数入道。于声闻中各称第一。对文一一随其义便。准想说之。如今世人随其三学各有所师。故云毗尼毗尼共等。是则发起如来枯荣入道之教。欲数对大迦叶。以其欲数偏强因此入道。何者一切善法欲为其本。迦叶绝荣志乐山谷。是则因善欲心舍世恶欲。其有乐头陀者即以师之。摄为眷属显发枯荣头陀入道之教。更乐数对迦旃延。以其此数偏强用之推获以为入道。何者问答往复无有滞碍此数力也。余如迦叶。慧数对身子。以其此数入道故为转法轮之大将也。余如迦叶。念数对波离。其用念数持律入道。何者造缘忆持名之为念。对缘诠量而无忘失。持律之上此数力也。余如迦叶。思数对罗云。以其思数偏利密行入道。何者行阴是思。思数若利修诸戒行。覆藏功德密行之上。余如迦叶。解脱数对善吉。以其此数偏利用为入道。故无诤三昧萧然独脱不与物竞。余如迦叶。作意数对那律。以其忆数偏利。因其失眼佛令起此数修天眼入道。何者夫修天眼。必须住心缘境取日月光明。方发天眼通也。余如迦叶。三摩提数对目连。以其定数偏利修此入道。何者凡夫皆有此数。若无定者平地颠坠。以众生不能修习故不得深定。余如迦叶。痛数对阿难。以其受数偏利以听受入道。何者受数四卷称之为痛。杂心为受。今通言受。受以领纳为义。故此数分明领持佛法。如完器盛水。余如迦叶。五明双树者。上虽明枯荣语少义隐。是十弟子共辅如来。庄严半满引物见性住大涅槃。即双树间涅槃义也。三藏无常破常四倒。庄严四枯引接众生。一一数中四悉摄物。随其善巧辅佛法王。成半字教利益一切。若一人四悉十人即有四十庄严。乃至五百即有二千庄严四枯也。问若十人对十数五百如何答。法王所说必有所以。今既未见五百所传不可妄拟。今寻义理聊为解释。一数有十十数即百。束对五根五百数。又大经五百各说身因皆是半字。四枯入道。次明对十数法门辅佛弘于满字四荣。众生不堪以方便力设四枯之教。是十弟子皆是法身内秘外现。如来既托生王宫弟子亦随缘应出。如来树下觉道。弟子皆聪明利智为外道师。故法华云我本着邪见为诸梵志师。世尊知我心拔邪说涅槃。所以为其师者调伏为易。如来成道悉来归命受习四枯。师主既降学徒风靡。过是已后心相体信入出无难。是故净名呵诸二乘令欣大弃小。故示居不及之砧受弹呵之槌。共熟物器令成大事。显于如来方便。密教众生皆耻小慕大开佛知见。得常乐我净入满字法门。皆由弟子以十数法门助成佛事。五味之义委在法华。非此正意不具明也。又大经明庄严四荣。应具标十人。但取六者为对破六师毁坏双树故也。何者一切众生皆有王数。即三佛性义。王即正因慧即了因。余数缘因佛性宛然。烦恼数覆不能得发。是故如来共十弟子槌砧扣发成生熟苏。令入满字开佛知见显三佛性入秘密藏。今以弟子对数如来为王成半满益。其义冷然。自古及今不明此义。岂知命弟子意在扶成不思议解脱之教。六明生果报土者。十大弟子用此十门助严双树。若所化众生成就四枯入无余时生有余土。是人根钝以于佛道纡回。今对净名转入四荣。若至法华开佛知见得无生忍。舍报即生果报净土。为卢舍那眷属。唯闻圆教心心寂灭自然流入。七明净佛国土者。此十弟子用十法门庄严双树。即是成就众生净佛国土。至法华经为佛授记。后成佛时所化皆住十种法门修枯荣因净佛国土。成佛之时如是众生各生其国。若齐此教只是呵啧声闻。赞诸菩萨住不思议净佛国土。二乘永绝。根败无堪。是故迦叶声振三千。今取法华意望授身子等记。即汝等所行是菩萨道。又言少欲厌生死实自净佛土。理而推之净名呵折皆为二乘。展转皆成净国之因。是则弟子重述扶成佛国品。其意宛然。自古及今谁知之也。八明观心者。今案前解亦是观心。何以故。行人王数即是师资。但众生日夜常生无量邪正诸法皆由王数。是故行人须善此意。若勤修习思惟分别发半满智。自行化他即同身子庄严双树。如是一一皆约心数行成化物。行显由心。若能谛观心性即见佛性。住大涅槃即同如来庄严双树。若观行心明见于心。王即法王数即弟子。庄严双树犹如目前。观心语密疏岂尽心。九料简问疾前后。问如来何不先遣菩萨。答菩萨若各述不堪声闻望崖则失五百法门。若先命声闻声闻各述则五百法门皆印成经。次遣菩萨即得具述昔说法门。问若劣为始应前遣阿难。答互有所掌先遣无咎</p>
<p>尔时下三入文解释文为二。一净名默念二如来遣问。初为二。一自念寝疾二念佛垂旨。初文者净名位居等觉当有何疾。今自念者正欲托兹起教利生故也。自念是解脱知见法身。住等觉三德之位。寝表般若。疾表解脱。床表法身。此不纵不横如世伊字。所以然者。法身即是自性清净心。隐名如来藏显名法身。即是真性解脱。寝表般若。如人寝息息诸劳烦及诸事业。大经云谁得安稳眠。所谓诸佛是。常观空三昧身心寂不动。今以般若观空修因已圆诸行休息。本净理显故约寝明般若。即实慧解脱。疾表解脱者。般若与真性理合。即有无缘大悲不舍众生。慈悲熏身故能方便现疾。大经云调伏众生之处名为解脱。以众生疾故净名亦疾。善巧和光不同其尘。即是方便净解脱。问净名何以自念寝疾。答寝既是法身般若。大悲示同众生缘缚之疾。事既未彰内怀不畅。故寄自念</p>
<p>世尊大慈宁不垂愍者。二念佛垂问。我今居因尚悲众生欲拔三种缘集之苦。而自现疾。如来果地无缘大慈常欲与物大涅槃乐。复甚于我。宁不垂愍。若遣参问便得自述疾怀。此意若彰则三种缘集众生因果之患皆愈。此段众生疾愈净名又愈。岂非如来大慈普覆</p>
<p>佛知下二如来遣问文为二。一佛知心念二正遣问。初言佛知其意者。佛以寂照之智悬鉴托疾之怀。无缘大悲为众生疾。智人知智如蛇知蛇。告舍利下二佛遣问为二。初命十弟子次命五百。初命身子文为二。一佛命二奉辞。初先命者。身子是佛左面侍者。以声闻众中名高德重内外敬揖。净名虽复在家精通佛法。神解辨才难为酬对。故先命之。但身子因缘甚多难可具说。今略言之。托胎已来聪智过人。欲化一切聪明外道皆先为弟子。后值佛出家成罗汉者。引一切聪明外道为佛弟子显四枯之教。今为所呵默然不对者。欲令四枯之徒内心鄙折慕仰四荣智慧之教。至说摩诃般若前对身子说者。令诸声闻信解满字四荣之智。至法华中先对身子开佛知见。八部四众皆开佛知见欢喜称叹。而说偈曰。大智舍利弗今得受尊记。我等亦如是必当得作佛。是则悉悟四荣真解。故大经师子吼菩萨问佛。何人能庄严娑罗双树。佛答大智舍利弗即其人也。有云法华是无常之教。身子佛未涅槃三月已取灭度。既不闻涅槃双树之教。如何得云堪庄严双树。当知法华授八部四众记。即双树义显。此探取法华意耳。以是因缘佛遣问疾</p>
<p>舍利弗下二身子奉辞不堪文为四。一奉辞不堪二述不堪之由。三正述不堪之事。四结成不堪。初文者往昔被弹不识其言。故不堪奉命往问疾也</p>
<p>所以者何至树下二述不堪之由。由于林中宴坐树下。宴坐者有云缩止如龟藏六。缩止六识六尘魔不能恼故言缩止。今明宴之言安。安住根本净禅乃至灭定。息外劳累似涅槃。法安置心中身证想受灭故言宴坐</p>
<p>时维摩下三正述不堪文为三。初总呵二别示真宴坐三结成印定。初总呵。言不必是坐为宴坐者。此不全非欲。讥其僻处非究竟耳。身子作何等宴坐而为所呵。将下文望此。多是三藏半字诸禅灭尽定也。既不能趣满字宴坐。入诸禅灭定则有六失。故呵言不必。不必只是不了之言。若不思议即是必也。毗昙明。灭尽不相应行来。补处有十三种入灭定。成论明空心二处灭。今明三藏三乘入灭受想。五处不同。一者根本通明净禅。二依八背舍观禅。三依九次第定练禅。四依师子奋迅薰禅。五依超越修禅。初出大集。后四出大品。此是南岳所出。一依根本净禅者。通明观发得。初禅观色如沫二禅如云三禅如影四禅如镜像。次灭色取空一心缘空乃至非想。虽无粗烦恼而成就十种细法。犹是烦恼生死。佛弟子知非圣法即能灭之。亦灭能灭之心。心数法灭故言灭受想定。次明背舍者。观内外身不净白骨流光入初背舍。二胜处灭初禅惑入二禅。三四胜处二禅惑灭。尔时已来无沫云镜像之色也。但观净色入三禅。缘净故净。练八色流光灭三禅惑成四禅四胜处八一切处</p>
<p>若灭色缘空乃至非想。亦知非想犹有四阴十种细惑。深观离着进修灭受想。若皆灭受诸心数法身证受想灭。即是灭受想背舍在因名背舍。若发无漏非想惑尽。尔时背舍转名解脱。若因中说果亦名解脱。果中说因亦名背舍。而今不得名解脱者。阿那含人依八背舍得入九次第定。犹不得名解脱。若是解脱应是罗汉。何得犹是身证那含。约背舍入者小胜通明。三依九次第定者。前背舍虽入灭定作意要期。非是任运。今练背舍始从初禅次第而入。乃至非想。任运入于灭定则为易。但出时如睡觉耳。四依师子奋迅者。向依练禅但次第入。今明非但次第入至灭定。无间从灭定起次第出非想乃至初禅。定力愈胜。五依超越者。上虽入出自在无间。未能超入超出。今此超禅能于不用处超入灭定。乃至初禅超入灭定。具如大品。此如黄师子之所超也。是名善入出住出生百千三昧。此定功力最大。今约此五明五味者。净禅如乳．背舍如酪．九定如生苏．奋迅如熟苏．超越如醍醐。超禅能具愿智无诤三昧四辨三明六通十八变化等功德。于诸禅中最为极顶。乃至于诸禅中超越。出入皆名顶也。问何以根本净上更有四种之别。答如世治皮。通明如水渍。背舍如乱毛。九定如入恼。奋迅如火薰。超越如柔熟。此与数家解薰练不同料简(云云)。罗汉若得超越名摩诃那伽。心调柔软三乘事定齐此为极。身子林中游此诸禅息诸劳累。以不依佛慧起此诸禅。故呵言不必。所以然者身子所得非是满字九种大禅深禅定窟。故言不必</p>
<p>夫宴坐下二别示真宴坐。而不思议六种宴坐即有三双。一约体用．二约法心．三约因果。初中为二。初约体云。不于三界现身意是为宴坐。身子不以趣佛慧入上诸禅。必静处端身敛念方得入定。则于欲界现身意相。身如木石即是现身。心如死灰要期出入即是现意。且复使物敬惊异。何灭之有。真宴坐者以趣佛慧。于九大禅及二乘定随意即入。是名不于三界现身意也。故下文云。在欲而行禅令魔心愦乱。不端身不运想名不现身意。身意同世不乖灭定。虽入灭定不妨威仪。即无出入动念之过。又免三界现相之失。即真宴坐。是不思议真宴坐也。复次法身菩萨于法性身入诸禅定。不于三界而现身意。是真宴坐。若理论众生皆是灭定。而身子不知。若就事明法性身中定无三界身入。身子犹有三界身意。岂得称真宴坐。故默然也。是讥不知真宴坐体。故示之耳。若修一心三观是趣佛慧起六种宴坐也</p>
<p>不起至宴坐次示不思议用。讥其灭定无用。以声闻入定不能现四威仪。如迦叶入定无所施用。至弥勒出方乃现变。故知二乘入定自他无益无用。由其无体。不思议定有体有用。故能不起灭定。现十界威仪。如修罗琴随人吐韵。菩萨随机十方现形出没自在。汝何不以誓愿薰定。使物机感现诸威仪。良由不见真性及无愿波罗蜜也。无用之定物所不重。故呵言不必。复次法性之身以趣佛慧入诸灭定。能于三界现十界四仪。一切诸法无不示现。是为究竟真宴坐也</p>
<p>不舍下二法心一双。呵其法心之拙。故言不必。初约法呵者。身子出真方同凡事。若不舍诸禅何得要期出定。即是舍道法方同凡法。应知二法不得相舍。何者但如菩萨。以趣佛慧二法无别。岂舍道法更入道法。行于非道通达佛道。若不能通达何谓为道。四教各有二行道法。现凡夫事者。谓三业善不善事。如言虽为白衣等二十九事及无量方便。法身常在三昧能遍同凡事。即于凡身入王三昧。一切三昧悉入其中。以此引物入不思议解脱佛之净土即是究竟真宴坐也。以此讥其道法之拙。故呵云不必</p>
<p>心不至宴坐次约心为呵。言不住者身子入定住内出散在外。缘理禅住内缘净禅在外。入灭定住内出灭定在外。是则心依内外入出动散。何名宴寂。故呵云不必。菩萨以趣佛慧观中道法性。尚不见涅槃生死内外可住可在。何有灭定出散内外可住可在。有二边散非真宴坐。故言不必。今菩萨冥心法性不乱不味。即不思议真宴坐也</p>
<p>于诸见下三一双约因果。示是真宴坐斥其非真。初言于诸见不动者。讥其因僻非真宴坐。诸见不动即是因中真宴坐也。今应四句分别。自有见动不修道品。有不动不修。有动而修。有不动而修。动不修者如诸外道。舍有取无乃至非有非无。六十二见如避虚空。虽舍诸见欲取涅槃。而不知修三十七品。故佛于须跋经中作师子吼。以其无八正道故决定无沙门四果。不动不修者。外人起见言是事实余妄语冰执不移如取虚空。亦不修道品。动而修者三藏二乘。知身边污秽颠倒因缘无常流动。动此流动故名为动。修道品者。观破身边五阴修四枯念处等。成暖顶忍入见思无漏。故大经云暖法观者七十三人我弟子有。外道则无。身子及诸二乘皆然。故呵言不必。不动修者菩萨了知六十二见即是菩提不取不舍。故言不动。修道品者。观污秽阴修念处。时观色性非垢非净．受非苦乐。心非常无常．想行非我无我。此是别观四念处。故仁王云法性色受想行识。菩萨以趣佛慧观法性色即毕竟净。观法性受即涅槃乐。观法性心即法身。观法性想行即八自在我。即以不动修荣念处。于中勤策是四正勤。乃至安稳道中行即八正道。即为不思议究竟真宴也。此讥其于诸见动而修道品。宴坐之拙也</p>
<p>不断至宴坐次约果明真宴坐。以讥身子取灭定果之僻。身子初值頞鞞得见谛已。或七日或十五日正使皆尽。名断烦恼入有余般。身智俱尽入无余般。此亦四句。一不断不入。是凡夫三藏菩萨。二断而入。是无学人。三断而不入。即通别菩萨。四不断而入。即圆菩萨。故淫怒痴性即是解脱。贪恚痴性具一切法。即烦恼不可断也。则是不灭痴爱起于明脱。若身子等断惑入般如破壁得出。怖畏生死不能用烦恼而作佛事。菩萨以趣佛慧不断而入。如得通者壁不能碍。是则还用烦恼以为佛事。是名不断烦恼而入涅槃。他解烦恼是空故不须断。若尔须弥入芥无芥可入。芥子既空即是须弥入空不入芥子。有如是过。若烦恼宛然不破不动得入涅槃者。芥子性非大非小。小不妨大能容须弥之大。须弥性非大非小。大不妨小能入芥子之小。虽云能入本处不动。若言不入而实入芥。不可思议。不断烦恼而入涅槃。若能如是是真宴坐。此斥身子断入非真宴坐云不必也</p>
<p>若能如是坐者。佛所印可三结成真宴坐义。若身子能趣佛慧此之六种即是究竟宴坐。为佛所印。岂敢呵弹言不必也时我下四结成不堪。闻是语默然者。不解六义弹呵对显不必之意。不解如聋。不能加报如哑。其既如是岂堪传旨。故云不任诣彼问疾。若作此格与华严座聋哑何殊。理而论之折二乘无学慧业引入不思议解脱。令生果报净土又成净国之因。问身子即智慧而用定呵。目连禅定用说法呵。此意云何。答经云非禅不慧非慧不禅。远师禅经序云。禅无智无以深其寂。智无禅无以穷其照。身子若有深禅可得大智。禅既不远智亦不长。故用弹呵。兼得智也。下文云。以趣佛慧起于宴坐。既不依佛慧宴坐。被于四荣之折意在此也。若目连深修禅定能得神通。何得神通差机说法。说法既谬。当知定浅。神通所鉴用亦不深。故用定呵意在于此。下八人广如法华疏。今略明耳</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 