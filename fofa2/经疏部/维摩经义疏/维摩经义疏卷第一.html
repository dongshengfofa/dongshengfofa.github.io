<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经义疏卷第一</p>
<p>　　　　长安弘法寺沙门吉藏撰</p>
<p>玄义开为四门。一定浅深。二释名题。三辨宗旨。四论会处</p>
<p>夫至趣无言玄藉弥布。法身无像物感则形。故知无言而无不言。无像而无不像。以无言而无不言故。张大教网。亘生死流。以无像而无不像。则住如幻智。游戏六道。是故斯经人法双举。言其人者。所谓净名。以净德内充。嘉声外满。天下借甚。故曰净名。岂止降魔劳怨。制诸外道。亦五百声闻自称不敏。八千菩萨失对当时。所言法者。谓不思议解脱也。内无功用。不假思量。外化幽微。物莫能测。谓不思议也。纵任自在。尘累不拘。道贯双流。二慧常并。谓解脱也。余以夫开皇之末。因于身疾。自着玄章。仁寿之终。奉命撰于文疏。辞有阔略。致二本不同。但斯经。是众圣之灵府。方等之中心。究竟之玄宗。无余之极说。故诸佛之所咨嗟。弟子之所晓者也。但至趣冲邃。妙契其门。遂使妄执五时谓理犹未满。或虚谈四教称之为半字。致令无择起于胸衿不救出自唇吻。般若信毁之文。法华譬喻之说。盛陈报应。实可塞心。吉藏案。成实论师。开善智藏。执于五时。谓此经为第三时抑扬教也。招提慧琰。用四时教。谓此经是第二时三乘通教摄也。虽执三二阶差别。同谓此经明果犹是无常无常辨因未得尽理。故义非极满。教为半字耳也。吉藏。谨案诚文。考其得失。宜废五四之穿凿。立一极之玄宗也。此经方便品云。诸仁者是身无常甚可患厌。当乐佛身。佛身者即法身也。盖毁生死无常。赞法身常住。令厌兹生死。欣彼法身。则逼引之教成。欣厌之观立。若生死无常法身复起灭者。则同可厌弃。何所欣哉。又说生死无常。以破常见。明法身常住。斥于断灭。令远难二边。显于中道。若生死与法身同无常者。则但斥于常。未破无常。则洗病不周。显理由未足。又说生死无常。破凡夫保常之迷。明法身常住。斥二乘计断之执。故非凡夫行。非贤圣行。是菩萨行。若生死与法身同起灭者。则但超凡。犹未越圣。以此详之。故知常矣二者。弟子品云。佛身无漏。诸漏已尽。佛身无为。不堕诸数。无漏则五住因倾。无为则二死果尽。盖辨法身常也。出五浊世。现行斯法。度脱众生。云病须乳。此明应迹无常。所以开本迹者。以浅识之流。取信耳目。于如来身。起轻劣想。故彰阿难不达。同彼愚迷。净名高呵。以开法身之喝。使悟妙本无为。迹有生灭。若谓法身犹是无常。则同浅识之昏蒙。受净名之诘责矣。又若未被呵。谓佛无常。则迷同浅识。既已闻高责。犹执封起灭。则过甚遇蒙三者。阿閦佛品。明法身非有为非无为。即是非常非无常。体绝百非。形备万德。乃为究竟法身。常与无常。皆是对治之用。若谓无常。则未达其遍用。何由鉴其圆本。以三处计之。则人常义显四者。观众生品天女章云。但以文字故曰三世。非谓菩提有去来今菩提既超三世。则无相无为。所以常住。寻如来为能证之人。菩提为所证之法。人法既常。则理为究竟。便验半是虚谈。满为实说。寻味之徒。宜改旧辙也。救曰。寻夫立义宗者。取净名室内之说。以为正也。前三之文。乃为由序。次之一句。复是流通。未足证常。不应辄引。故旧辙须依。新宗宜弃。(开善招提同作此救)答。上所引文。则斯经四会。方便品谓毗耶初集。弟子章即庵园始会。天女说谓方丈重集。阿閦佛品即庵园再会。二在室内所谈。两居方丈外说。何得谓前为序分后是流通也。又设序明常住。正说起灭。则正浅序深。义成颠倒。又法身常住不可思议。如其起灭。何名莫测。又若是常住。即教圆理满。宜持之者。则重法尊人。若是无常。便非了义。禀教之流。起轻劣想。进无弘法之功。退有误物之累。以文义往推。故知圆极。问。既斥五时之教。复呵四宗之说。云何判于佛教。答。夫四生扰扰。为失虚怀。六趣纷纷。寔由封滞。则知回流苦海。用取相为源。超然彼岸。以无著为本。但累根匪一。故荡惑多门。统其要归。凡有二辙。一随小志称曰小乘。二顺大机名为大教。但一化终始。开为四门一者显教菩萨不密化声闻。即华严教也。大机已熟。故显教之小志未堪不宜密化。故罗列珍玩。正为宗亲。穷子躄地。未堪授宝二者显教声闻不密化菩萨。即三藏教也。故诱引将顺正为二乘。更遣余人不化菩萨三者显教菩萨密化声闻。即般若等教。严土化人正教大士。付财命说密化小志四者显教菩萨显教二乘。即法华教也。以大士疑除故正教菩萨。罗汉作佛即显化声闻。此之四门。始自寂灭道场。终乎吉祥福地。明一化始终次第之说。理无不统。教无不摄。但四门之内。三属菩萨藏收。显教声闻不密化菩萨。为声闻藏摄。问。若佛初成道。但显教菩萨不密化声闻者。何故华严教门亦有明小乘法。如贤首品云。或说声闻小乘门。或示缘觉中乘门。或说无上大乘门耶。答。一化之教。复有傍正四门。一者。正显真实。傍开方便。即华严教。正为菩萨。说于大因。令趣大果。谓正显真实。亦傍令大士识二乘是权诲余小行。故傍开方便二者。正隐真实。正开方便。即鹿苑教门。说三乘究竟。正隐一乘真实。不明小是权说。故正开方便门三者正显真实。傍闭方便。即般若等教。以叹大乘究竟。故正显真实。未明三是权化。故傍闭方便。问。以何文证般若等教已显真实。答。法华信解品云。一切诸佛所有秘藏。但为菩萨演其实事。而不为我说斯真要。此指般若时事。故知大品已明真实。问。般若净名既未开三乘是方便。云何已显一乘为真实。答。显佛乘真实。凡有二门。若是法华。对三乘方便。显一乘真实。若是般若净名。毁小乘为劣。赞大乘为胜。故大乘真实也。四者。正显一乘真实。正开三乘方便。即法华教。故法师品云。此经开方便门示真实相。即其事也。四门之义。三属菩萨藏收。正隐真实。正开方便。声闻藏摄。若照此二种四门。具识三世诸佛教意也</p>
<p>　　释名第二</p>
<p>凡有二门。一明名本。二解本名名本为六。一摄总为三。二会三为二。三会二归一。四泯一归无。五分大小。六考同异。维摩诘不思议解脱本者。谓不二门也。由体不二之道故。有无二之智。由无二之智故。能适化无方。是以经云。文殊法常尔。法王唯一法。一切无碍人。一道出生死。故以不二为众圣之源。夫欲叙其末。要先寻其本。是以建篇论乎不二法。问。不二法门既为理本。请闻其要。答。一道清净故名不二。真极可轨所以云法。至妙虚通故称为门。盖是总众教之旨归。统群圣之灵府。净名现病之本意。文殊问疾之所由。既欲闻之。今当略说。大明不二。凡有三阶。一众人言于不二。未明不二无言。所谓下也。文殊虽明不二无言。而犹言于无言。所谓次也。净名鉴不二无言。而能无言于不二。所谓上也。良以道超四句。故至圣以之冲默。不二为极。意在于斯。问。夫法身无像。物感则形。至趣无言。而玄藉弥布。则是像于无像。是言于无言。乃见文殊之言深。净名之默浅。三阶之论。意所未详。答。三阶之说。为明理深浅。未辨应物垂教。以末难本。岂诸玄宗。今当为尔重舒其意。夫不二理者。谓不思议本也。应物垂教。谓不思议迹也。非本无以垂迹。故因理以设教。非迹无以显本。故藉教以通理。若然者。要须体理无言。然后乃得应物有言耳。众人虽言于理。未明至理无言。则未诣于理也。文殊即唱理无言。而犹言于至理。亦未称理。净名鉴理无言。而能无言于理。始诣理也。以如理无言故。能无言而言。称理无像故。能无像而像。众人未能如理无言。安能无言而言。未能如理无像。安能无像而像。故文殊之言浅。净名之默深。三阶之论。意彰于此。难曰。三阶之说若成。不二之言即坏。何者。既称不二。宁有三耶。如其有三。何名不二。即事相违。义如鉾楯。答。盖是以教惑理。故谓相违。若识理一教三。则有如符契。何者。众人以言遣法。未息遣法之言。文殊欲息遣法之言。故借言以止言。斯二虽殊。同未免于言。故以言为教。净名欲息文殊之借言。故默显于无言。则用无言表理。是以教有三阶。而理无二辙。问。至理无言。而文殊言于无言。可得以言为教。净名鉴理无言。而能无言于理。云何亦称为教。答。盖未妙寻其旨。故有斯疑。若审察之。则前通已显。何者。净名寄默然之相。以显无言之理。所诠无言。则为是理。能表之相。称之为教。是以教有三门。而理无二矣。问。至理无言。而文殊言于无言。犹未极者。亦至理无相。而净名相于无相。岂诣至理耶。答。文殊既言于无言。亦相于无相。净名既体理无言。故能无言于无言。亦体理无相。则无相于无相。故名相并遣。乃妙穷不二。问。净名既体理无相。何故相于无相。答。若不相于无相。何由得止于言。为欲止于言。故相无相耳。问。若尔者。在言虽止。而相复在。其犹逃峰趣壑。俱不免患。答曰。言犹名也。故名则为妙。相犹形也。在形则粗。既悟理无名言。即领道非形相。故峰壑俱逃。患难都免。问。若尔者。则众人之言未极。净名之默始诣。何不直显无言。而迂回三辙。答。仲尼之遇伯雪。可目击而道存。妙德之对净名。亦二默而相领。但玄悟之宾既冥。级引之教须明。故开此二门。以通入不二。问。玄悟之宾既冥。级引之教尘沙。何故。唯敞二门。而不旷开阶位。答。初门以言泯法。次则借言止言。后门假默除借言。斯乃理无不备。教无不周。故但明三矣。问。净名既为一经之主。不二复是众经之宗。何不自谈。而命众共谈。答。盖欲寄人优劣。以彰教有浅深。众人止为翼从。示道根尚劣。但能以言泯法。未能息泯法之言。文殊既衔高命。而亲对击扬。则神机为次。既能借言泯法。复能假言止言。净名当今教主。则悟入最深。故寄默然。显理都绝。问。唯就教主。亦约悟缘。答。所以托迹三人。本为引物。下根悟浅。但诣初门。次机小深。渐阶第二。上人彻理。郁登玄堂。合三为二门第二复三双。初以语默二摄于三门佛敕弟子。常行二事。一圣说法。二圣默然。说实相法。名圣说法。观实相理。名圣默然。从实相观。说实相法。说实相法。还入实相观。故动静四仪。皆合实相。答言若默。并应般若。今此三门。还依圣旨。众人以言泯法。文殊借言止言。同就言明不二。谓圣说法。净名无言明不二。谓圣默然。若尔者。要由众人之说。故显净名之默。因净名之默。以显众人之说。命众共谈。意在于此。次就绝名体二以摄三门总收万化。凡有二种。一者物体。二者物名。此二是生累之所由。起患之根本。故善吉问云。众生在何处行。如来答曰。一切众生皆在名相内行。名谓名言。相谓法体。众人以言。历泯诸二。明无物体。文殊借言止言。净名寄默以息借言。同辨无名无相。无名无相。则纷累斯寂。故门虽有三。唯摄此二。次就假名相二以摄三门经云。无名相法。强名相说。欲令因此名相悟无名相。盖是垂教之大宗。群圣之本意。若尔者。众人之与文殊。寄名以辨不二。维摩默然。借相以明一道。故虽有三门。唯名相二迹。以因名相之迹。显无名相之本次会二归一第三。问曰。初建三门。后明二彻。观其文释。似如究丽。考其大旨。则不二未成。何者。若明不二之理无言。应物之教有言。则无言之理不可有言。有言之教不可无言。则理教天乖。何名不二。答曰。斯乃晓不二无言。而未悟言即不二。故教满大千而不言。形充八极而不像。故无言而言。虽言不言。无像而像。虽像不像。乃为一致。何谓天乖。难曰。若言即不二。则文殊之言常默。若不二即言。则净名之默常言。三阶之论浑然。二辙之宗便丧。答。三阶之说。寄迹浅深。二辙之言。提引末悟。如其穷达。即不二常言。言常不二。未始不二。未始不言。故莫二之道始成。得一之宗便建。次泯一句归绝门第四。论曰。夫有无相生。高下相倾。有有故有无。无有即无无。因二故不二。若无二即无不二。是以经云。不着不二法。以无一二故。斯即非语非默。不俗不真。绝观绝缘。何二不二。问。若非真非俗。无二不二。今以何因得辨不二。答。无名相法假名相说。不知何以目之。故强名不二。难曰。既非二不二。何不强名为二。答。失道之流。多滞二见。为泯斯二故。强名不二。不强名二。问。斥何二见。强名不二。答。二病纷给。略明三种。一凡夫爱见。二小乘烦恼。三菩萨劳累。此经。坦平等之大道。开不二之洪门。无累不夷。无人不化。故方便品破彼凡夫。弟子品斥于小道。菩萨章呵于大见。然后收此三。问归一道。令悟不凡不圣非大非小。等释迦之掩室。同净名之默然。适化无方。从缘小大。原夫能小大者。岂小大之所能。良由非小非大。故能大能小也。分小大门第五。问。净名不二法门。与龙树正观。有何等异。答。不二待二以得名。正观对邪以受称。约义不同。义体无异也。问。若不二即是正观。此经呵凡斥圣。排大破小。盛谈不二。于义既周。龙树三论。更何所辨。答。佛世根利。寻经自通。末俗庸浅。待论方悟。则知净名破之于前。龙树申之于后。不应闻经起信听论生疑问。成实毗昙有不二义不。答曰无也。何以知然。智度论云。声闻法内。不说生死即是涅槃。此经辨生死即涅槃。名为不二。而成论十六卷文不说生死即涅槃。以此推之。知无不二。问。考寻成实。盛辨法空。空理忘言。则是不二。何得云无。答。龙树论云。空有二种。一者小乘折法空。二者大乘明本法空。而此经云非色灭空。色性自空。名为不二。寻成实论二百二品。但明以实折假用空过实。不言非色灭空色性自空。以此推之。知无不二。问。何故小乘不明相即。答。若有相即。便有并观。则非声闻。是故小乘不明相即。问。声闻何故无并观耶。答曰。大士利根。照空即游有。鉴有即知空。故道贯双流。二慧能并。小乘智劣。入空即失有。出有即舍空。既取舍行心。故无真俗并观。问。毗昙保小。遂折于大。三论守大。破斥于小。斯即大小杜绝。诤论交兴。成实探大释小。融会二教。令小有入大之功。大有接小之义。则小大兼明。诤论便息。不应偏谓但弘小乘。无有不二。答曰。夫立论序者。盖标一部之大宗也。十二门序云。今当略解摩诃衍义。此摽大乘之旨归也。成实论序云。故我正论三藏实义。此标小乘之宗致也。跋摩自云。正弘小教。未曾宣唱兼辨大乘。故论旨须依。人通宜弃。问。安知三藏唯是小乘。答曰。法华经云。亦不亲近小乘三藏学者。智度论云。佛法有二。一小乘三藏。如牛迹水。二摩诃衍藏。譬彼大池。故知三藏定为小矣。问曰。寻诃梨之序。乃正标三藏。而探取般若无相。以释小乘。故小大兼明。焕然可领。答曰。虽有此道。已漏前责。寻三藏之内。自辨法空。小乘之宗。即有无相。岂假探大而释小乎。必苟存之。请重研究。为是大论兼释于小。为是小论兼释大耶。若是大论兼释小者。建首应标。故我正论大乘实义。不得初释三藏也。若是小论兼释大者。无有是处。所以然者。智度论云。大能包小。故大兼释小。小不含大。故小不释大。进退征之。即知专是小乘。不兼大矣。又罗什亲翻成实。非明大乘。以此详之。即可知矣。问。若成实为小。何故世所盛传。答曰。浅法符情。物皆易受。正言似反。谁肯信之。问。成实若小。梁武崇大。何犹禀学。答。梁武初虽学之。后遂弹斥。着大品经序。呵成实师云。若执五时之说。谓般若净名未圆极者。无异穷子反走于宅中。独姥掩自于道上。法水所以大悲。形山所以流恸。梁武初学成实毗昙。闻摄山栖霞寺高丽朗法师。从北山来。善解三论。妙达大乘。遣智寂等十人。就山学之。而传授梁武。因此遂改小从大。又齐司徒敬陵天宣王。博涉内外。经律兼通。常虑慧日沈辉。每欲纲维正法。为时学人专弘成实。遂翳障大乘。仍删改成实。凡有九卷。以助通经文。众事推之。必非兼弘之说也问。若成实为小。三论是大。则二教分流。何俟相斥。答。原佛兴世。本为大乘。但根性未堪。故推示小教。虽复说小。意在诠大。而保实之徒。遂守指忘月。保小拒大。如五百部。闻毕竟空。如刀伤心。是以。龙树破彼小迷。令趣大道。若不呵责。便违本誓。譬如稚子。未有所知。取枯骨木枝。以内于口。父母见之已。恐为其患。故左手捉头。右手挑出。假使血流。终不舍置。四依破病。其义类然。又诸方等教。盛毁声闻。以执小乘。多好谤大。如其谤大。则永没无间。故涅槃经云。菩萨从初发心。起大誓愿。令我怖畏二乘道果。如借命者怖畏舍身。法华经明。豪贵长者譬大乘人。除粪穷子譬学小教者。大品经云。譬如痴大。不从大家求食。而反就作务者索。龙树释云。大家者大乘教也。痴大者学小乘人也。作务者所谓奴。客喻小乘教也。不从大家求者。不学大乘求佛道。反就奴客求食者。喻学小乘佛法欲证法身也。如斯等教亲自盛呵。四依出世。造大乘论。申明佛旨。还复排斥。何所疑哉。同异门第六。问曰。义宗已盛谈不二。未详不二是何等法。答有人言。不二法门。即真谛理也(此成实论师所用也)。有人言。不二法门。谓实相般若(实相是真谛理。能生般若故名般若。此智度论师之所立也)。有人言。不二法门。阿梨耶识(此云无没议。此旧十地论师之所用也)。有人言。不二法门。即阿摩罗识(此云无垢识。摄大乘论师真谛三藏之所用也)。四宗之内。初二约境。后两据心。虽识境义殊。而同超四句。故释迦掩室于摩竭。净名杜口于毗耶。斯皆理为神御。故口以之而默。岂曰无辨。辨所不能言也。今先总问四宗。次别开十句。众师既云理不可言。为有不可言之理。为无此理乎。若有斯理。即是有门。何名绝四。若无此理。则智无所会。凡不可隔。圣何由成。极臆论坏。二门之内。谓有理也。又终有此理。而不说其有无。犊子计我有理存焉。竟复何异。(注犊子计我存第五不可说五藏者三世为三。无为是四。第五非有为非无为)又若真不可说。俗谛则有言。有言之俗不可无言。无说之真不可令说。即成两执。何名不二。救曰。盖是未悉义宗。故兴斯问耳。今明俗虽可说。即真不可说。真虽不可说。即俗之可说。故相即义成。不二便立(此成实众师同作此释)。难曰。请问相即。为是一体。为二体耳。如其一体。即真俗互同。以俗即真。真绝俗亦绝。以真即俗。俗言真亦言。若真绝俗不绝。即俗不即于真。若俗言真不言。即真不即于俗。以二难互征。即进退皆屈。斯一体义坏。若真俗异体。便不相即。如其相即。则异体不成。斯乃二路并穷。辞理俱丧。以此详之。真俗不立。真俗不立。则一切义崩(吉藏谨依龙树提婆二大士之难。末学谓非深责者。谤四依人也)次别开十门。以辨得失。义匠并云。道超四句。故至圣以之冲默。今宜就绝四。详其是非第一天竺外道九十六师。略而言之。不出四种。第一迦毗罗执有。第二富兰那计无。第三迦罗鸠驮明亦有亦无。第四长爪梵志立非有非无。(迦毗罗翻为金头仙人。富兰那是六师之初首。迦罗鸠驮六师之第五。长爪梵志是舍利弗舅以勤学不暇剪爪。时人以此目之也)若尔者。并堕四门。无绝四之义。故无不二之道二佛灭度后。五百论师。诸部异宗。亦不出四句。如犊子计有我有法。名为有见。方广执无我无法。名为无见。萨婆多谓无我有法。即亦有亦无。诃梨云此俗谛有我有法。故非无。真谛无我无法。故非有。如此诸部。皆堕四门。无绝四之义。故无不二之道。既无不二之道。亦无有二。理教俱失(外国名波粗富罗此云犊子。佛灭三百年出。执有人法义。萨婆多翻为一切有。执三四是有。所以为名也。又方广是大乘经名。以学大乘。从法为名也)。又萨婆多部。不得法空。计有尘有识。二方广道人。执邪无之义。明无识无尘三心无之论。计有尘无识(肇公不真空论辨之云。心无者。无心于万物。万物尚无。肇详之曰。此得在于神静。而失在物虚也)。四唯识之义。执无尘有识。如斯等说。亦堕四门。故无有不二。问。有尘有识。是毗昙执有之见。无尘无识。方广邪无之说。无识有尘。人师自心不经圣口。然此三可得弹呵。唯识之义者。盖是方等之宏宗。折征之渊致。讵可非之。答。考天亲唯识之意者。盖是借心以忘境。境忘不存心。萧然无寄。理自玄会。非谓尘为横计心是实有。末学不达其旨。须斥之。故咎在门人。非天亲之过矣。次复论四句。一者有有有无。名之为有。二者无有无无。目之为无。三者亦有有有无亦无有无无。为亦有亦无。四者非有有有无非无有无无。名非有非无。次明重复四句。总上复明四句皆名为有。所以然者。有此四句。故悉名为有。次无此四句。名之为无。亦有四句亦无四句。为亦有亦无。非有四句非无四句。为非有非无。次明竖深四句。初阶绝单四句。次门绝复四句。第三绝重复四句。虽复次第渐深。而惑者终谓窈冥之内有妙理存焉。则名为有。若无此妙理。则名为无。亦有此理亦无此理。名为亦有亦无。非有此理非无此理。为非有非无。若然者。犹堕四门之内。何有绝四之宗。故知生心动念即便是魔。若坏无所寄方为法尔。所以经云。是法不可示。言辞相寂灭。净名所以杜言。释迦所以掩室者在斯一门。次明绝四句句。绝四句句者。非理超四句名绝四句。乃明虽复洞绝而宛然四句。故名绝四句矣。问。何故明此义耶。答。禀教之徒。闻上理超四句。便谓窈冥洞绝同哑法外道。是故。今明至道虽复妙绝。而四句宛然。所以经云。不动真际而建立诸法。岂可妙绝不能言耶。次明四句绝。前明理虽洞绝而宛然四句。今明虽说四句而常是绝言。如天女之诘身子。汝乃知解脱无言。而未悟言即解脱。故教满十方。即是常绝。次明一句四绝。如一假有绝于四句。所以然者。假有不可定有。假有不可定无。假有不可定亦有亦无。假有不可定非有非无。故此假有。绝于四句。问。何故明此义耶。答。或者闻真常无言可得绝四。未知即一假有便具四绝。故次明之。第十绝一假有。依玄论可明也</p>
<p>第二次释本名。由体不二之理故。起无二之智。由无二之智故。能适化无方。以适化无方故。施教非一。施教非一故。称谓不同。则知不二之理为立名之本。前释其名本。今次论其本名不同。略明二种。一总释众教。二别解此经。总释众教。凡有五门。立名不同门一。切众圣敷教说经。凡有二种。一者宜说不别立名。如大品等。九十章内。无有侍者问名如来答题。良以一部明波若事显。即知是波若经。不繁别立。二者说经亦立名字。如云此经名为大般涅槃。良由名义未彰。故须别立。此立名不立名一双也。就立名之内。复有二种。一佛自立。如云为诸声闻说大乘经。名妙法莲华。二待问方立。如金刚般若待善吉问名如来始答。此谓自他一双也。就自立名内。复有二种。一序品已立。如金光明之流。二正说方立。众经多尔。此序正一双也。待问立名。复有二种。一说经未竟。随一义说。即立名字。如小般若等。二说经究竟方始立名。即此经是也。谓前后一双也。就说经竟立名。复有二种。一者但立一名。众经多尔。二者立于多称。净名之流。故云一名维摩诘经二名不思议解脱。此一多一双也。众经虽旷。立名略有十种。问。华严一部。何故文无立名。答。此经凡十万偈。传译未尽。立名当在后也。于阗国有龙树传云。华严凡有三本。大本有三千大千世界微尘偈一四天下微尘品。次本有四十九万八千八百偈一千二百品。此二品并在龙宫。龙树不诵出也。唯诵下本十万偈三十六品。此世唯有三万六千偈三十四品。故知华严名在后分矣。菩提流支云。佛灭度六百年。龙树从海宫将名也。立名转不转门二。三世佛经立名有二。一名字不转。二随佛世异。如过去二万日月灯明佛说大乘经名妙法莲华经。现在释迦同有斯名。此理名字不转。二者随佛出世立名不同。如十二部内伊帝曰多伽经。拘留秦佛出世之时。名甘露鼓。拘那含牟尼佛名为法镜。迦叶佛时名分别空。释迦兴世称为界经。盖是适缘不同。故随时异也(通名既转。别名应然。互相类也)释首题门三。天竺经题在后。而初皆云悉昙。悉昙者。此云成就。亦名舌法。而回后置初。译经人之所立也。问。众经何故首题名字。答。欲令因名知法。因法起行。得解脱果。又根欲不同。说教非一。若不别立名题。则诸部不分。为令众部分别故。别立名题。又诸佛说法。有略有阔。阔即一部之文。略即一经之题。摄阔为略。为受持故。开略为阔。为解义故。又摄阔为略。为利根人。若闻经名。即解其义。如龙树等入于海宫。但看经题。具鉴文理。开略为阔。为钝根人。闻名未悟。寻文乃解。是故众经首题名字。具义多小门四。自有一义立名。或但从人。或但因法。或但就譬。次二义立名。或人法双举。或法譬两题。或因果合说。次三义立名。如胜鬘为人。师子吼为譬。一乘大方便为法。华严亦尔。大方等为法。佛即是人。华严为譬。问。众经皆是佛说。何故华严独标佛耶。答。华严偏题佛者。此是佛初成道说之。故题于佛。自尔之前。未有佛说。从此已后。不须标师。是故斯经独标佛矣。又华严七处八会。是佛入华严三昧。说此法门。故须标佛也。又华严七处八会。加菩萨说。容谓是菩萨经。非是佛说。是故。释云诸菩萨等承佛神力。在佛前说。即是佛说。故佛题也。人法差别门第五。众经从人立名。凡有四说。一从能说人立名。如维摩等。二从所为人受称。如提谓经等。三从能问人立名。如文殊师利所问经等。四从所说人受称。如无量寿佛经等。以说无量寿佛之事。故以标名。就能说人。复有五种。一者佛口自说。二者弟子说。三者诸天说。四者仙人说。五者化人说。此即弟子说也。但弟子所说。多从人得名。如来所说。多从法受称。所以然者。佛说无量。若皆云佛经。则诸部无别。令欲分诸部各别故。从法受称。弟子若从法立名。即师资相滥。如直云不可思议解脱经。不题净名者。容谓此经即是佛说。今欲简师子不同。故从人受称。故佛经不从人。为欲别法。弟子不从法。为欲简人。问。人法双举。凡有几种。答。略有二种。一者人法双题。合为一若。如仁王般若等。二者人法两举。开为二名者。谓人为一名。即维摩诘所说经。法为一名。谓不可思议解脱。次释此经。前总论人法。次别解释人。此经人法双题。凡有五义。一者。法不孤运。弘之由人。故如来命文殊于异方。召维摩于他土。爰集毗耶。共弘斯教。题净名。标说教之主。辨不思议。明所弘之法也。二者。题净名。尊其人也。标不思议。重其法也。以净德内充。嘉声外满。闻其名者。孰不尊敬。重其法者。既云不可思议解脱。禀其道者。谁不重哉。三者欲互相显释。故人法双题。所以称为净名者。以有不可思议解脱之德。此即以法释人也。次标不思议。举经之宗旨。题净名。辨法起之所由。故举人以成法也。四者。欲明通别两义。标净名。即为明人别。题不思议。辨其法通。所以然者。此经凡两化主。一者佛说。二者净名说。若但题净名之人。无不思议法者。但得净名之说。便不该佛说。若明不思议。则具含二教。故人法双题。五者。此经立题。具足三业不可思议。标维摩诘者。举能说之人。辨意业也。次云所说经者。明其口业也。次明不思议解脱者。序其身业也。此之三业。即是次第者。前明意业察机。次口业说法。后则身现神通。问。何故身业独云不可思议。答以后贯初。则三业皆类。又身现神通。不思议事显。故偏说之。别释人凡三门。初翻名。外国称毗摩罗诘。罗什僧肇翻为净名也。道生昙诜。云无垢称。真谛三藏云。具存梵本。应言毗摩罗诘利帝。毗称为灭。摩罗为垢。吉帝为鸣。合而言之。谓灭垢鸣。初从所得为名。次从所离为目。灭垢犹是所离。以声闻天下。故称为鸣。鸣亦名义耳。言虽阔略。而意无异也。因无因门二。总论立名。凡有二种。一有因缘。二无因缘。有因缘者。在名既多。则因缘非一。略有四种。一从生处立名。如天趣故名为天。余道亦尔。二从相貌受称。如有黑白长短等相。即以为目。三从过失得名。如贼盗之流。四从德行为目。如法师之类也。无因缘立名者。涅槃经云。低罗婆夷。名为食油。实不食油。是为无因强立名字。河西道朗云。低罗婆夷。此云[燕*鳥]雀。维摩立名。具有二义。一者据法身而言。体绝百非。形超四句。故名相斯绝但为出处。众生强立名字。故是无因缘强立名也。问。法身绝名。物惑有字。即是因缘。何名强立。答。法身不可名。而为法身立名。故是无因缘强立名耳。若就物惑立名。名因惑立。即是有于因缘。故一名之内含二义也。次明有因缘立名者。若无因立名。此据法身。有因立名。就于应迹。维摩既托质毗耶。现从父母。必有名字。以其生时具有净德。依德立名。故号净名。次即如来印叹。兼世人嗟美。以有二义故立净名。问。一切菩萨皆有净德。何故维摩独受其名。答。如诸大士虽皆有慈。弥勒即以慈德为称。今亦然矣。又此是在家菩萨。示同尘俗。而心栖累表。世所希有。故偏受斯名。旧传云。佛喻经说。净名姓王氏。别传云。姓雷氏。祖名大仙。父曰娜提。此云智慕。母姓释氏字喜。年十九嫁。父年二十三婚。至二十七。于提婆罗城内生净名。净名有子。字曰善思。甚有父风。如来授记未来作佛。吉藏未得彼经文也。论德位门三。问。是净名是何位人。能真俗并观。答。方便品云。净名得无生忍。不判浅深。但释无生并观。凡有三说。有人言。初地得无生忍。即能真俗并观。此江尚灵味寺少亮法师之所说也。有人言。七地无生。真俗始并。此关内什肇等之所说也。有人言。七地虽复并观。未能常并。至于八地。始得全并。净名即是八地已上人也。此江左河右诸师之所同释也。有人言。文殊师利。本是龙种上尊佛。净名即是金栗如来。相传云。金栗如来出思惟三昧经。今未见本。吉藏谓。从初发心。即学无生。习于并现。故涅槃经云。发心毕竟二不别。如是二心先心难。但寄位浅深。开四重阶级。一者对地前凡位。但名顺忍。未有无生。亦未能并观。初地称圣。始得无生。二观方并也。仁王璎珞摄大乘论。并有斯文。二者。初地以上六地已还。无生犹浅。并义未彰。与顺忍之名。至于七地。称等定慧地。始是无生。名为并观。智度论云。前三地慧多定少。后三地定多慧少。故定慧不等。至于七地。慧定均平。云等定慧地。此说般若静鉴为定。方便动照为慧。大地妙于静现。拙于涉动。故定慧未均平。至乎七地。二用俱巧。名等定慧地。问。定慧既等。何故名无生耶。答。诸法实相本性无生。至于七地。得实相慧。从境受名。故云无生。如大论云。七地菩萨了人法皆悉无生。名无生忍。又不偏著有。有心不生。不偏着空。空心不起。故慧常方便。常慧。空有双游。无所偏着。故云无生。三者。七地虽得无生己能并观。但犹有功用。八地于功用心永不复生。名曰无生。四者。八地虽无功用。犹未究竟。究竟无生。在于法位。方便品云。久于佛道心已纯熟。当知是佛地无生。金栗如来。即斯文已显无生。具在四处。众师偏执一位。故失其旨也。问。何故从发心乃至佛地。皆叹无生。答。夫心若有生。即有所著。若有所著。即有所缚。便不得离生老病死忧悲苦恼。心既无生。即坏无所寄。众累以之而倾。法身由斯而建。是以龙树命宗标于八不。建首即论无生。意在于此也。问。旧说亦云净名得无生忍。与今何异。答。有所得人。俱云后身是净名。初心非净名。经云发心毕竟二不别。后心净诸见。既称净名。初心净诸见。亦是净名。故此经方便品破凡夫。弟子品斥小道。菩萨章呵大见。今从初发心净此三见。即是净名。问。初心后心皆净三见。初后何别。答。初心净见则。明。是故为异问。若前心起三见为有。后念破三见为无。既是有无。还为垢染。何名为净。答。不言前起三见为有后净三见为无。但了前三见本自不有。今亦不无。故名为净。难曰。夫有有有无。名之为有。无有无无。斯即是无。还堕有无。何不名染。答。智度论云。破二不着一。乃名为法忍。今若能退忘两是。进泯二非。萧然无寄。乃名为净。难曰。若遣是忘非。乃名净者。夫有是有非。斯义即非。无是无非。乃名为是。犹滞是非。何名为净。答。本以退忘两是进息二非冀。玄悟之宾。怀无所寄。今遂循环名数。遂堕相心。即取悟无曰。若内息情想。无心于内。外夷名相。无数于外。无数于外。即缘尽于现。无心于内。即现尽于缘。缘尽于观即无缘。观尽于缘即无观。无观无缘。纷累都寂。乃曰为净。宁滞是非。问。若缘观俱寂。岂非灭智灰身。问答并遣。便同[病-丙+惡]法外道。答。天亲龙树。盛许恶言。故云汝证我法时。汝尔时自恶。但恐犹未达。今陈之。夫论恶者。言而常恶。辨其言者。恶而常言。言而不恶。所谓凡夫恶而不言。名二乘观。故云至人缘观俱寂。而境智宛然。故应踰动神踰静。智踰寂照踰明。宁以恶法目圣心。灰断谤玄道。次释所说经。净名妙德内克。托疾兴教。故称为说。经者。梵本名修多罗。凡具五义。一曰涌泉。义味无尽。二曰显示。显示法人。三曰出生。出生诸义。四曰绳墨。裁邪取正。五曰结鬘。贯穿诸法。此土往翻目之为綖。綖能持物。教能诠理。又翻为经。经者训法训常。正释由义。体可模楷为法。物不能改为常。由文悟理。故称由也。次释不思议解脱。不思议解脱名。略有三义。一者不二法门。盖是实相之理。心行既断。意不能思。言语亦灭。即口不能议。名不思议。既虑绝言忘。即系缚斯净。名为解脱。十四章经。正为闻于不二。故知不二是不思议解脱之本。二者。由体不二之理。故有无二之智。由无二之智。故能适化无方。既道贯双流。即心无功用。故能不思而现形。不议而演教。名不思议。纵任无碍。不为功用所拘。称为解脱。三者。内有权实之本。示形言之迹。并非下位菩萨二乘凡夫所能测量。名不思议。于内外自在解脱于碍。称为解脱。不思议体。但有理。智与教。依体立名。亦唯此三矣。不思议同异门二。不可思议。名教以多。略陈枢要。凡有五种。一闻不闻不思议。二大小不思议。三通别不思议。四者本迹不思议。五者内外不思议。闻不闻不思议者。大品经云。诸声闻等。闻与不闻。皆欲得闻。当学般若龙树释云。佛说不可思议解脱经。声闻在座。并皆不闻。唯菩萨得闻。净名等经。辨不思议。大小俱闻。故云闻不闻不思议也。有人言。释论所引不思议解脱。是净名经。吉藏捡释论前后。是华严经。净名大小俱闻。故知非也。第二大小不思议者。智度论云。小乘法门。有五不思议。一众生业行不思宜。二世间不思宜。三龙神力。四坐禅人力。五佛力。大乘法内明。六十劫说法华经。众谓如食颂。小乘教门。无有此事。谓大小不思宜也。第三通别不思议者。然论大乘经。通皆是不思宜。如肇公云。始自佛国。终讫法供养。其文虽殊。不思议一也。若境若智。若声若形。皆是诸佛菩萨无碍法门。凡夫二乘有所得人。不能测度。故是通不思议也。别不思议者。虽通唱不思议。或者谓但有其言而无其事。故别示巨细相容而无增减。据事而观。渊不可思测。假令二乘穷劫思之。而不能得解。况复能作因见斯事。便信诸佛菩萨有深妙道。非二乘所知。故稍鄙小心。欣慕大法。亦令未发心者发菩提心。已发心者增进深入。故明别不思议。问。何以知有通别义耶。答。题称不思议经。即一部皆不思议。谓通义也。别不思议者。别有不思议品。示不思议事。谓别也。第四示本迹不思议者。肇公云。统万行以权智为主。树德本以六度为根。济朦惑以慈悲为首。语宗极以不二为言。此不思议本也。至如借座灯王。请饭香土。室抱干像。手接大千。不思议亦也。详肇公此意。以理能发智。即理为智本。智能说教。即智为教本。若以理智对教。即理智为本。教为其迹。由理发智。故外吐于教。谓以本垂迹。藉教通理。谓以迹显本。故名本迹不思议也。第五内外不思议者。如前释之。内无功用。不假思量。外化幽微。物莫能测。故名内外不思议也</p>
<p>　　辨宗旨第三</p>
<p>已知名题。宜识旨归。故次明宗致。宗致不同。凡有四说。有人言。此经名不思议解脱。即不思议解脱为宗。如般若教即以般若为宗。涅槃之流。万类皆尔。有人言。此经用二行为宗。言二行者。一成就众生。二净佛国土。此经初明净佛国土。后辨成就众生。一部始终。皆明斯二。故以二行为宗。有人言。此经以因果为宗。但因果有二。一者净土因果。二法身因果。如佛国品。明净土因果。如方便品等。辨法身因果。一致始终。盛谈斯法。故以因果为宗。吉藏谓。非无上来诸义。但师资相承。用权实二智。为此经宗。如法供养品。天帝白佛。我虽从佛及文殊师利闻百千经。而未曾闻是不可思议自在神通决定实相经典。照实相名为实慧。观神通谓方便慧。故用二慧。为此经宗。问。何故但明实相及以神通。答。实相为入道之本。神通化物之宗。不动实相。而能现通。虽现神通。不乖实相。故动寂不二。权实宛然。斯二既要。用为宗旨释。僧肇云。统万行即以权智为主。权即方便。智谓实智。此既关内旧义。故述而无作。别释二智。成实论师。总收二智。凡有五时。一小乘教。以照四谛之理为实智。鉴事上方法为权智。二大品教。照真谛空为实智。鉴俗谛有为权智。三净名经。以知病识药为实智。应病授药为权智。四法华教。照一乘之理为实智。鉴三乘方便为权智。五涅槃教。照常住为实智。鉴无常为权智。吉藏谓。五时之说。无文伤义。上已呵之。初教二智。略不须辨。寻般若经。具五二智。大品云。般若备说三乘之教及护持菩萨之法。既云具说三乘。即知亦有小乘二智也。智度论释毕定品。明须菩提闻法华经时。明一切众生并皆作佛。又闻波若经说菩萨有退。是故。今间是菩萨为毕定。为不毕定。佛答云。初心后心一切菩萨并皆毕定。详此文意。既云毕定。则皆成佛。无摄二乘。此与法华。更无复异。故知亦有三一二智也。法尚品云。诸佛色身有去来。法身无去来。照色身有去来。即是无常。名为权智。鉴法身无去来。故是常住。称为实智。即知大品具五种二智。不应言但辨空有二智也。净名经亦具五种二智。如身子答天女。以无所得而得。即是会理之心名小乘实智。那律天眼事上知见。谓声闻权智。智度菩萨母。方便以为又。谓空有二智。明不二法门。无复声闻心及菩萨心。寻不二之理。即是一乘实智。开大乘为三乘权智。佛身无为不堕诸数。为常住实智。现处五浊无常名为权智。故知净名亦具五智。法华具五者。初叹小乘人德。即三藏二智。安乐行品明菩萨观一切法空。又知因缘有。即空有二智。寿量品依法华论具明法报化三身。即是常无常二智。涅槃具五。不俟明之。则诸经皆是五二智。不如成实论师之所判也。问。若众经皆具五。二智。乃为一教。何名多部。若。众经虽皆具五。不无傍正。大品正明空有。余义为傍。净名动静为端。余皆泛说。法华照三一为主。涅槃以常无常为宗。傍论余义。故诸教为异也</p>
<p>　　释会处第四</p>
<p>有人言。经无大小。类问三分。谓序正流通。此经品凡十四。亦裁三别。初有四品。在室外说。目之为序。次有六品。居室内说。称为正说。后之四品。还归室外。谓流通分。所以然者。净名托疾方丈。念待击扬。前之四品。但明如来说法述德命人。为问疾由致。故称为序。次有六品。在于室内。宾主交言。盛谈妙道。因之为正。后之四品。说利既周。出于室外。来至佛所。印定成经。远被来叶。故称流通。此成实师科经文也。有人言。此经凡有三会。始自佛国。竟菩萨品。谓庵园初会。问疾品去至于香积。谓方丈次会。从菩萨品竟于一经。谓庵园重集。此十地论师之所解也。吉藏总用一文。双征二释。方便一品。既在室内说之。何谓前四品并居室外。又室内说法凡有二时。方便一品。是其初集。略说法门。问疾以后。毗耶重集。具宣妙道。何得以前说为序。后谈为正。此斥初解也。若谓此经何有三会。是亦不然。既重集庵园为二会者。亦再聚方丈。宁非属集。又佛国品明净土因宗既为会者。方便品辨法身因果。宁非会耶。以此详之。后通亦谬。今所释者。华严一部。凡有七处八会。此经始终。而有二处四集。言二处者。一庵园处。二方丈处。庵园是佛所住处。方丈为菩萨住处。又庵园出家所栖。方丈俗人居止。又庵罗女以园施佛。造立精舍。谓他业所起。八未曾有室。盖是净名自会构兴。庵罗园在城外。方丈在城内。法显传云。相去三里。在城南也。所言四会者。一庵罗会。二方丈会。三重集方丈。四再会庵园。以此详文。应为元诸。问。华严不起寂灭道场。现身七处八会。此经可得然乎。答。彼经明不起。此经明起。起与不起。皆不思议。故华严名不可思议经。此经亦存斯称。问。不起而往。不可思议。自此至彼。何名莫测。答。虽有去来。竟不往反。故净名叹曰。善来文殊。不来相而来。虽来而不至。亦不去相而去。虽去而不动。则宛然从就。未始往来。故是难思。可以华严为类。问。此之四会。前后云何。答。详其终始。凡有二种。一时事次第。二集法前后时事次第者。一方丈初会。二庵园次会。第三重集方丈。第四再会庵园。问。何以知然。答。五百长者愿行相符。为法城等侣。访道参玄。无时不集。而宝积已至。净名不至。当知有疾。以其疾故。国内近众。皆来问之。因以身疾。略为说法。与数千人。皆发道心。即方便品。故知前有毗耶之会。但初集之时。人天众少。利益未多。犹不足畅其神慧其称现疾之怀但佛与净名。既同为化物。两心相鉴。居士既托疾方丈。佛在庵园说法。为之集众。故遣使问疾。声闻菩萨皆静不堪。故次有庵园之会。仍命文殊。击扬净名。具宣大法。故有毗耶重集。但化事既周。同到佛所。如来印赞。复谈妙道。故有庵园再会。以时事摧之。必如此也。二集法前后者。夫欲结集成经。必须先明如是我闻一时佛在处与大众俱。若发轸即序净名时处者。则不得成经。胜鬘之流。事亦如是。故先明庵园会也。庵园之集既竟。将发遣使。问疾之端。宜追序方丈初会。叹净名之德。令生时众尊仰之诚。序其有疾。发如来慰问由致。故有方便一品毗耶会也。后之二集不异前。通开此经。虽有四会。唯例华严。亦开三分。第一从初会宝积偈已来。明于序说。次从偈后长行至阿閦佛品。辨于正宗。三从法供养品竟经。明于流通。问。通别二序。但属初会。云何是序分耶。答。通别二序。宜两望之。四集往分。则属初会。为成一经。宜称序说。后之二品。其义亦然。以法集分之。则属后会。若望一经。称流通分也。就序及流通。各开为二。正说分三。序开二者。如是六事。谓遗教证信序。宝积奉盖。发起正宗。名发起序。流通二者。法供养品。谓赞谈流通。嘱累一品。明付嘱流通。正说三者。第一从宝积问至佛道品。明二法门。次不二法门品。明不二法门。三从香积竟阿閦佛品。还明二门。所以开此三者。至理无二。为众生故强说二。故初开。二门。欲令受化之徒因二教门悟不二理。故明不二法门。既识二表不二。复须从不二起二。故重明二门。又虽有四会。不出三时。第一从初竟不二法门品。明食前说法。第二者香积一品。食时演教。三从菩萨行品竟阿閦佛品。谓食后敷经。又虽有四会。约处但有三章。第一从初竟菩萨品。谓室外说法。次从问疾已去讫香积佛品。室内敷经。三从菩萨行品已去。还归室外说法。问。若尔还因旧说。以何非之。答。依时事次第。则二处四会。若集法前后。但有三。故不同旧说。又约修行次第。亦开为三。第一从初竟菩萨品。谓破三病门。第二从问疾说香积佛品。明修行门。第三从菩萨行品去。辨行成德立门。三病坊菩萨道。宜先破之。在病已除。方得修行。复有第二门。既修妙行。行成德满。故有第三门。就此三门。各开三别。初门三者。初二品破凡夫病。次弟子品破二乘病。第三菩萨品破菩萨病也。问。初品明净土因果。方便品明法身因果。云何偏破凡夫。答。初虽通为三人。但后既有斥小乘与菩萨。故初二品破凡夫也。第二修行门三段者。从问疾品至佛道品。正明菩萨实慧方便二行。次不二法门品明。二慧由不二理成。第三香积品。辨从不二起于二用也。第三得成德立。开为三者。菩萨行品。初明佛事不同。辨无碍行成。次从不尽不住。明善巧行立。第三阿閦佛品本迹二身。谓果德究竟也</p>
<p>　　佛国品第一</p>
<p>此品受名。凡具二义。第一长者献盖。如来示土。从神通所现立名。故云佛国品。二者宝积问净土之行。如来答佛国因果。从所说受称。以目品名。问。众经之首。皆云序品。此教建章。何故题为佛国。答。众经初品。纯明序义。设有正说。正短序长。宜称为序。此品不纯明序。又序短正长。故以佛国为称。问。正有多门。何故初明佛国。答。适化名宜。不应致问。但净佛国土成就众生。盖是菩萨要行。此经明大士法门。是故。初集辨于净土。次会已去明成就众生。是以建篇标于佛国。又下经文云。欲得净土。当净其心。心为万行之主。故佛国贯众品之初。如是者。若望一经。具足二序。一证信序。二发起序。立如是六事。证传经可信。为证信序。合盖现土。发起正宗。名发起序。证信利于未来。发起益于现在。化洎两世。故双明二序。问。何因缘故。有六事耶。答。佛将涅槃。尔时阿难。凡发四问。一佛灭度后。依何行道。此问正解。二者如来去世。以谁为师。斯问正行。三者恶口车匿。云何共住。此问明妨解行之缘。四者经初安何等语。此问明解行之教。佛答云。当观念处破除烦恼。依此行道。受戒律训诲。可以为师。恶口之人宜须默摈。心自调伏。佛经初首。宜称如是我闻乃至与大众俱。盖是遗旨之言。侍者所问。故有六事。六事者。一如是。二我闻。三一时。四教主。五住处。六同闻众。问。众经之初。何建言如是。答。佛法大海。信为能入。智为能度。以信故则言此事如是。若不信则言此事不如是。故知如是则是信也。问。如是。为目信体。为据信相。答。信体即是内心。外言如是。则表内心诚信。故如是之言。为信相也。问。如是为目通信。为主别信。答。若信佛法为正。即不信外道之耶。名为通信。但佛经有大乘小乘权教实教。信大之信。非小信之信。名为别信。则具含通别。问。如是为目能信。为明所信。答。具含能所。如有信之人。则云此事如是。此事则属于所信。如是名为能信。取所信之义。则云我闻如是。明能信之义。如是我闻。故集法藏人。经初两出。问。如是称信。为明阿难信心。为明余人信。答。通辨一切群生有信心者。则入佛法。故智度论云。如人有手至于宝山。随意所取。若其无手。则空无所得。有信心人。入佛法宝山。得诸道果。若无信心。虽解文义。空无所得也。我闻。明阿难亲承音旨无传闻之谬也。问。阿难是佛得道夜生。年二十五。方乃事释伽。五十年说法。唯闻其半。何以一代之教。皆称我闻。答。智度论明。阿难登高坐。答大迦叶云。佛初说法时。我尔时不见。如是展转闻。乃至波罗捺。展转闻者。报恩经云。阿难请求四愿。一不受如来故衣。二不受别请。三出入无时。四所未闻经。请佛为说。是以。众经皆称我闻。问。阿难以何力故。能传佛教。答。释道安云。十二部经。阿难得佛意三昧之所传也。金刚华三时经云。得法性觉三昧。能宣传众教。闻。阿难何故称我闻耶。答。一欲息诤竞之心。二生物信受。阿难是三乘之小乘。四果之下果。若不称闻。则物情不信。诤竞便起。问。有几阿难耶。答。集法藏经云。凡有三种。一阿难。此云饮喜。持声闻藏。二阿难跋陀。此云欢喜贤。持缘觉藏。三阿难伽罗。此云欢喜海。持菩萨藏。吉藏谓。但是一人。随德立称。方便示三。故法华云。我与阿难。于空王佛所。同时发心。故知是大权。随物异见。问。闻实是耳。何故称我闻。答。涅槃云。阿难闻法。如泻水之异器。有三种。一者不覆。谓无散乱心。二者不漏。谓无忘失。三者不臭。谓无颠倒心。以三德自在。故云我也</p>
<p>又阿难从佛闻法。莫生三慧。则自在称我。问。佛法无我。何得称我。答。说我有三。一邪见心说。如凡夫外道。二慢心说。如诸学人。三名字说。如诸罗汉。阿难了知实相非我非无我。随世俗故。称之为我。即无我而我。不闻而闻。称为我闻。一时。如是谓所闻之法。我闻为能传之人。一时以下。证传法可信。智度论云。说时方人。令生信故。说若无时。则闻不可信。故须明时。问。但应言时。何故称一。答。一谓一部之经。盖是说一部经时。故云一时。又是众生心行可定之时。称为一时。又是机教符会。无差异时。称为一时。此皆虽释两字。若合解者。即目时为一。如云一日一岁。离于时别有一耶。佛在。明说教之主也。佛法有五人说。一佛自说。二弟子说。三诸天说。四仙人说。五化人说。此经乃是净名所说。不题净名。非佛所说。而题佛者。若标净名。则不成经。今欲成经。故题佛也。又标佛者。明阿难亲从佛闻。不从外道天魔边闻。故标于佛。梵音称佛陀。此云觉者。一曰自觉。异彼凡夫。二者觉他。简非小道。三者觉道穷极。简非菩萨。又天竺名佛以为天鼓。贼若应来。天鼓则鸣。贼若去时。天鼓亦鸣。天鼓鸣时。诸天心勇。天鼓鸣时。修罗摄怖。诸佛亦尔。众生烦恼应来。佛说法令不来。惑累将灭。佛说法令灭。佛说法时。弟子心勇。佛说法时。众魔慑怖。是故名佛为天鼓也。所言在者。即是住也。但住有二种。一者内住。二者外住。内住有四。一者天住。谓住布施持戒。二者梵住。住四无量心。三者圣住。住空无相无作三昧。四者佛住。住诸法实相。外住亦四。一化处住。如释伽牟尼住娑婆国土。二异俗住。三世诸佛不住俗人舍。皆栖止伽蓝。三未舍寿分住。佛寿无穷。为魔王启请。而舍无量寿。唯留八十。四者威仪住。谓行住坐卧。皆名住也。今内栖实相。外住庵园。盖是无住而住。住无所住。故云住也。毗耶离庵罗树园。此明住处。说若无所。则物不信受。故次明之。处有二种。一者通处。即毗耶离城。二者别处。谓庵罗树园。亦諠静双举。道俗兼明。然至人形无定方。宁有适处。但为生物信故。委具题之。毗耶离者。毗云好稻。谓多出粳粮。耶离翻为博严。即平博严净。但天竺小国。即国为城。大国则城为国别称。毗耶离者。即小国也。吉藏案善见毗婆娑。昔波罗捺王夫人怀任。忽生一片肉。形如赤槿叶。夫人以器盛之。流于江水。江水边有一道士。依放牛入住。见器接之还家。经半月。一片忽成二片。又经半月。二片各生五胞。却后半月。一片成女。女白银色。一片成男。男如黄金色。道士念之。以慈力故。两手出乳养之。道士因以二儿与牧牛人。语之云。可以二儿为夫妻。觅平博地。安处之。二儿年十六。牧牛人见平博地。纵阔一由旬。为起立宫舍。因合为夫妇。生一男一女。如是十六回生儿。牧牛人见其子多。更为开阔造舍。凡造十六宅。如是三过。开阔此处。故自此地。以为博严。庵罗树园者。什公云。似桃而非桃。旧翻为捺。盖失经旨。有一女。从庵罗树生。容貌美丽。世所绝伦。人欲见者。输三金钱。庵罗树女。舍园为佛立精舍。如只陀之类。以施主标色也。与大比丘众。此第六序同闻众。序同闻众。凡有二义。一者大众围绕。则佛德益尊。既尊其人。则受其道。二者为成信义。若侍者独闻。未足可信。与众共听。则所传为实。总该大众。凡有四人。一影向众。在座默然二发教众。即击扬问道。三当机众。闻教领悟。四结缘众。未来远益。就序众文。人科为二。初明众集。次辨佛说经。众集又两。前明圣众。次辨凡众。圣主之内。初明声闻。后序菩萨。问。何故先明声闻。后序菩萨。答。凡论众集。皆就显示教门。以为次第。声闻形备法义。心具智断。以其两胜。故初序之。菩萨心虽会道。而形无定方。故居其次。凡夫心形俱劣。宜最居后。但须此释。不假余通。声闻众内。须科二文。初标其名。次唱其数。所言大者。智度论云。一切诸众最胜故。天王等大人恭敬故。大障碍断故。名名之为大。比丘者。盖是出家之总号因果之通名随言往翻。凡有三义。一者破恶。谓除身口七非。二者怖魔。必断三界烦恼。则使魔惊怖。三者乞士。谓从俗人乞食以资身。从如来乞法以练神。兼退无积蓄之累。进有福物之功。有斯大利。故名乞士。问。余经俱叹二众。此教何故不叹小乘。答。声闻常众无会不集。更无异人。故有时不叹。菩萨多有新众。又德量深远。众经离叹。叹不可尽。故常须美之。又声闻形备法仪。心具智断。远近皆识。故不须叹。菩萨迹示同物。反常会道。浅识不达。谓是凡夫。所以须叹。问。若唯叹菩萨。不美声闻。亦应但诘声闻。不呵菩萨。答。有得大小宜并双呵。无依二众理应俱叹。但终为归大莫舍小心。故犹美菩萨也。菩萨摩诃萨。第二序菩萨众。科为五门。一标号。二唱数。三叹德。四序名。五总结。具足梵音云菩提萨埵摩诃萨埵。但为存略。如向所标。菩提为道心。萨埵云众生。谓道心众生。摩诃为大。谓大众生也。以具足慧故名为菩萨。具方便慧云摩诃萨。具智慧故名为菩萨。具福德故名为摩诃萨。又具般若故云菩萨。具大悲故名摩诃萨。问。何故声闻缘觉但有一名。菩萨之人具存二号。答。小乘但异凡夫。唯有一称。大人双异道俗。故有两名。言菩萨者。异彼凡夫。凡夫不求菩提。不名菩萨。摩诃萨者。为简二乘。二乘但求小道。无摩诃之号。三万二千。第二唱数也。众所知识。第三叹德。为二。初历别叹。次总结之。历别叹者。经师穿凿。强生阶位。今但依句释之。则焕然可领。众所知识者。大士处世。以慈惠益物。如日月升天。感益之徒。谁不知识。又远众则知而不识。近众亦识亦知。知其内德。识其外形。又知义则深。识义则浅。成实论云。可知法者。第一义谛也。可识法者世谛法也。大智本行皆悉成就。前明外所识。今美内行成就大智者。谓如来一切种智也。本行者。六度十地。是大智家之本行。三万二千。因位已穷。故本行成就诸佛威神之所建立。众所知识。由本行成就。本行成就。由佛威神建立。始起为建。终成为立。又外为诸佛威神所建。而菩萨内德成立。建立有二。一暂建立。谓一时加与令具辨慧。二从初发心至成佛道。常护念位助。令道根成就。问。诸佛平等。普应护念。何故独建立菩萨。答。天泽无私。不阔枯木。佛见虽普。不立无根。为护法城。上明德由佛建。今欲报恩。所以护法大士。外防邪难。内宣正道。则兴法为城。受持正法。外有护法之功。内有受持之固。始则领受在心。终则秉持不忘能师子吼名闻十方。内秉妙法在心。外能师子震吼。夫心有依着。处众便畏。怀无所寄。则宣道绰然。既能师子吼。则德音远震。故名闻十方。问。前已云众所知识。今何故复称名闻十方。答。上正一国逾扬。今则十方赞仰众人不请友而安之。前举名叹德。此将德显名。真友不待请。如慈母之赴婴儿。但不请二。一者未有善法。诱引令生。二者过去虽有道机。现在无有欲乐。而方便起发。始则安之以善根。终则宁之以佛道。绍隆三宝使不断绝。不请明乎下化。绍隆辨于上弘。华严经明法品。三番释之。初令众生发菩提心。故佛宝不断。为物宣说十二部经。故法宝不断。受持一切威仪行法。故僧宝不断。次云赞大愿故佛宝不断。分别演说十二因缘甚深之义。故法宝不断。修六和敬。故僧宝不断。次云下佛种子于众生田。生正觉芽。故佛宝不断。护持正法。不惜身命。故法宝不断。善御大众。心无忧悔。故僧宝不断。又直释云。菩萨说法化于众生。众生得成于佛。复化众生。所化众生。复得成佛。如是众生不尽。三宝不绝降伏魔怨制诸外道。绍隆明于显正。降制辨乎权耶。外国称为魔罗。此云杀者。以能害慧命。故称为怨。但说魔不同。凡有二种。一者四魔。二者八魔。四魔者。一烦恼魔。为生死因。二天魔。为生死缘。阴死二魔。是生死果。阴为其通。死为其别。故因有内外。果有通别。故立四也。言八魔者。四同上说。复有无常无我无乐无净。破佛果四德。故名为魔。小乘不以为患。故不说之。依大乘义。入烦恼魔摄。言降伏者。小乘见四谛降烦恼魔。入无余涅槃。降于死阴。以神通咒术。伏彼天魔。大乘降伏者。得无生忍。降烦恼魔。得法身故。降于阴魔。得无生忍及法身。故降死魔。得无动三昧。降于天魔。降八魔者。若知如来常乐我净。故除四倒。名降四魔。降阴等四。不异前释。吉藏谓。义论则具含四八。就文但降天魔。大士德过三界无敌。降天魔。则天无敌矣。制外道。则人无敌矣。怖之以威为降。屈之以辨称制。人天尚其无敌。四趣何故足论。悉以清净永离盖缠。降制则外离众部。永离则内除结缚。有所得心覆于正观。称之为盖。系缚行者。目之为缠。大士怀无所依。故云悉以清净。又云。盖即五盖。谓贪欲嗔恚睡眠悼悔及疑。缠者十缠。谓无惭无愧忿覆悭嫉睡眠悼悔。小乘但明十缠。智度论明五百缠。盖亦应有无量盖也。心常安住无阂解脱。前叹离行。今美得行。无阂解脱。即是此经不思议解脱也。不二正观。恒现在前。谓心常安住。虚通自在。名为无阂。尘累萧然。故称解脱。念定总持辨才不断。既常安正观。则无德不圆。念不断则慧逾明。定不断则心常一。持不断则忆识强。辨不断则化无碍。备此四门。则万行自在。通称不断者。凡夫功德。经胎则失。二乘更不复生。故不名不断。菩萨经身不失。历劫逾明。故云不断。布施持戒忍辱精进禅定智慧及方便力无不具足。上美四德。今叹十行。诸波罗蜜。具横竖二门。竖则配于十地。横则一位具十。初地始得正观。初离凡夫。于身命财。不生贪着。故能弃之。配于檀度。又檀为行首。喜是地初。所以相配。二地内心离恶。修行十善。故配持戒。三地信忍位满。能忍于辱。故忍在三地。四地修习道品。勤策众行。故以精进配于四地。五地观乎四谛。学于五明。非定不发。故以禅为五地。六地顺忍位满。能观十二因缘。宜用般若。居在六地。七地即空为有。善巧义彰。故以方便起于七地。八地更从诸佛。受异法门。具起诸愿。故居八地。九地入法师位。具四无碍辨。于境有强用。故力在九地。十地因位已满。决定无疑。故智为十地。此文从布施至方便为七。力为名八。无不具足即愿与智。故备于十矣。若横论者。即一正观。具足十门。不悭之义。名曰檀那。决了无疑。称之为智。吉藏谓。十度横竖。义乃有之。如详文意。但以七法。如肇公云。法身大士。得无生忍。以心无为。德无不为。故施极于施。而未尝施。戒极于戒。而未尝戒。以施极于施。故不证无为。而未尝施。不滞于有。不证于无。名曰沤和。不滞于有。称为般若。故于一一门。皆备二慧。名为具足。不言具足配九地十地也。逮无所得不起法忍。上无不具足。叹其行远。逮无所得。叙其位高。大士所以具众行者。以位在无生忍故。举位以释于行。逮之言及。如人不逮称之不及。无所得。即无依无受不着不住之义也。动念生心。毕竟寂然。称为不起。安耐实相。不悔不疑。故称为忍。已能随顺转不退轮。上美自悟。今叹化他。一顺实相。二顺机缘。三顺佛旨。故言随顺。又佛为真转。菩萨未及。但随顺转。自我之彼故名为转。一得不失。称为不退但。不退有三。一位不退。谓不退为二乘。或云外凡七心。或云十住七心。二行不退。所修众行。不可倾动。位居七地以下。三念不退。八地菩萨。念念法流。心心寂灭。今所叹者。正据第三念不退也。无生法忍。流演圆通。不系于一人。是轮义也。善解法相知众生根。以善解法相。知众生根。故能转不退转轮。又上明自悟无生为物演说。谓一相门。名为实慧。今识法知机。谓无量相门。名方便慧。盖诸大众。既识法知机。则智德过物。故映盖大众。得无畏力。既能盖众。故处众无畏。失畏生乎不定。大士既无不足。故无可畏。大论云。菩萨自有四无所畏。一得总持。二知根欲。三不见难己不能答者。四有问能答。善决众疑。功德智慧以修其心相好严身色像第一。以具此诸德。故在众无畏。心以智慧为严。身以相好为饰。严心可以进道。饰形可以靡俗。舍诸世间所有饰好。大士修于净业。感身相已圆不假世间所有外饰。又菩萨为尊形者。故云严身耳。岂以俗饰而在心哉。名称高远踰于须弥。内严福慧。故外名高远。自在高而不远。远而不高。上名闻十方取其远。今踰于须弥明其高。深信坚固犹若金刚。所以德树名流。由深信罕固。信有二种。一者闻信。如闻药能治病。二者证信。如服药病愈。验药为良。今所叹是后信也。物不能坏。由若金刚。法宝普照而雨耳露。深信喻若金刚。明解譬同神宝。如海生妙宝。能放光明。而雨甘露。雨如意珠也。法宝亦尔。能放意光。雨法甘露。于众言音微妙第一。上美形心。今叹口业。岂止随类普同。而复微妙第一。深入缘起断诸邪见有无二边无复余习。上叹三业德圆。今美结习已离。问。上已明永离盖缠。与今何异。答。上明无结。今辨无习也。了达十二缘起毕竟无生。如八不等。明其悟正。断诸邪见。叹离于邪。但离邪有二。一者。断诸邪见。所谓超凡有无二边无复余习。即是超圣。问。大论云。为菩萨时断烦恼。得佛时断习气。若无余习。与佛何异。答。习有粗细。今但断粗。无能习。所以云无。犹有染法细习。故与佛为异。依地持论。明十地菩萨断烦恼障习已尽。至佛除智障始穷。此经明尽。据烦恼障习。智度论云。不尽约智障未倾。演法无畏犹师子吼。夫畏生乎结习。结习内倾。故外说无畏。问。上明得无所畏能师子吼。今何故重说。答。前明一切处无畏。今约演法一事无畏。又上明能令他畏。今辨不畏于他。其所讲说乃如雷震。正智流润如雨。辨音发响如雷。自有慧而无辨。辨而无慧。既叹大士无畏。则具兼二也。雷喻有五。一慈云普覆。二慧雨流泽。三法音远闻。四惊无明昏寝。五生长善根。无有量已过量。上明断诸邪见。叹因累已倾。今辨以能过量。明果患尽。又三界分段果报名为有量。法身菩萨入无畏境。形不可以像取。心不可以智求。故云已过量也。集众法宝如海导师。上叹法身自德。此美应迹化他。引导众人。入大乘海。采众法宝。必获无难。了达诸法深妙之义。善知众生往来所趣及心所行。大士德既无穷。则叹不可尽。略以二慧。结其大归。了达诸法深妙之义。即是实慧。善知众生往来所趣。谓方便慧。虽知诸法毕竟空。而能了众生心行。虽了众生心行。而常毕竟空。是以。菩萨得无二观也。住谓过去。来是未来。及心所行现在也。又知心所行。即知因。往来所趣。谓照果。近无等等佛自在慧十力无畏十八不共。上结叹菩萨二慧已。今所美者。邻乎极果。故云近也。无等等者。即所近果名。论佛无等。唯佛与佛等。是故号佛为无等等也。又实相无等。唯佛与实相等。名无等等。佛自在慧。以下出所近。果德照尽。空有名自在慧。十力降天魔。无畏制外道。十八不共简异二乘。三科既是要门。是以别说。关闭一切诸要趣门而生五道以现其身。前叹仰邻极果。此美府顺群生。夫法身无生。而无处不生。以无生故诸趣门闭。无处不生。而生五道。为大医王善疗众病应病与药令得服行。上叹现生五道。此明受生意为治烦恼疾。智度论云。老病死苦及贪嗔痴。自有生死已来。无人能治。唯有大士。善解救疗。无量功德皆成就。上来第一谓历别叹。德既无穷。述不可尽。故以四门。总而结之。无量功德。结正果德。无量佛土皆严净。结依果行满。其见闻者无不蒙益。叹形声益物。诸有所作亦不唐捐。美三业利世。如是一切无量功德皆悉成就。总结四门。前别叹。其名曰等观菩萨不等观菩萨等不等观菩萨。第四序名。上虽总叹德。今宜出别名。以四等观众生。为等观。以智慧分别诸法。名不等观。具此二义。名等不等观。又实慧观一相门。为等观。方便慧观差别门。名不等观。具此二义。为等不等观。定自在王菩萨者。于诸定门。入住出自在无碍也。法自在菩萨者。以智慧门说法自在。法相菩萨者。功德法相现于身也。光相菩萨者。光明之相。现于身也。光严菩萨者。以光明庄严身也。脱大严菩萨释宝积菩萨者。积聚智慧宝也。辨积菩萨。积聚四辨也。宝手菩萨者。手内出无量宝也。宝印手菩萨者。手有宝印。又解印者云相。手有云宝之相也。常举手菩萨者。上示涅槃。令物乐也。常下手菩萨者。下示生死过患。使物厌之也。常惨菩萨者。众生苦轮转恒转。大士悲心常切也。喜根菩萨者。于实相内生喜也。喜王菩萨者。喜有二种。一不净。二清净。今是净喜。故名为王也。辨音菩萨者。于四辨内从辞辨得名也。虚空藏菩萨者。实相慧藏如虚空也。执宝炬菩萨者。执慧宝炬。除众闇冥也。宝勇菩萨者。勇于德宝亦得宝。故能勇也。宝见菩萨者。以慧宝见诸法也。帝网菩萨者。幻术经名帝网。此大士神变自在。犹如幻化。故借帝网。以名之也。明网菩萨者。手有缦网。放光明也。无缘观菩萨者。观实相时。内外并冥。缘观俱寂也。慧积菩萨者。积聚智慧也。宝胜菩萨者。功德之宝。超胜世间也。天王菩萨者。天有四种。一假名天。人王是也。二生天。从四天王至非想天是也。三净天。诸余贤圣是也。四第一义天。十地菩萨是也。今是第四。故云天王也。坏魔菩萨者。行坏魔道也。雷电得菩萨者。因雷电光而得悟道。从事得名也。自在王菩萨。功德相严菩萨。师子吼菩萨。此三菩萨。义可解也。雷音菩萨。山相击音菩萨。以大法音。消伏强刚。音声震击。若二山之相搏。两雷相搏也。香象菩萨者。青香象也。身出香风。菩萨身出香风亦如是也。白香象菩萨。其香最胜。大士身香亦如是也。常精进菩萨。始终不退。不休息菩萨者。上从得以受称。此因离过以为名也。妙生菩萨者。生时有妙瑞也。华严菩萨者。以三昧力。能现众华。遍满虚空大庄严也。观世音菩萨者。此菩萨凡有四名。一观众生口业令得解脱。名观世音。二者观身业。名观世身也。三者观意业。名观世音。四者名观世自在。总鉴三业也。得大势菩萨者。有大势力。以大神力。飞到十方。所至之国。六反震动。恶趣休息也。梵网菩萨者。梵谓四梵行。网言其多也。宝杖菩萨者。凭杖法宝。故云宝杖也。无胜菩萨。严土菩萨。金髻菩萨。阎浮檀金在髻。珠髻菩萨。如意宝珠在其髻内。悉见十方世界及众生行业果报因缘也。弥勒菩萨。此翻为慈。是其姓也。字阿逸多。南天竺婆罗门子。文殊师利法王子菩萨。此言妙德。罗什云。从小至大。故二人在后。又云。二人在此方为大。余方为小。亦应在后。吉藏谓。三万二千。不可具载。故以二人摄之。弥勒菩萨。此云大士。文殊他方菩萨。又弥勒当成正觉。文殊以曾作佛。又弥勒受于佛位。文殊不受佛位。故曰王子。以此三双。总收一切也。如是等三万二千人。第五总结也。复有万梵天王尸弃等从余四天下来诣佛所而听法。自上已来。明于圣众。从此以后序凡众。圣有二。一者声闻。二者菩萨。凡众亦二。初明幽众。次序显众。梵翻为净。谓色界初天。尸弃译为顶髻。又翻为火。吉藏谓。顶有炎如火光。在顶如髻。义既兼两。故译人互翻。法华经云。三千大千世界主梵天王名尸弃。则知但有一天。而言万数者。从余四天下来也。释僧肇云。或从他方佛土来也。复有万二千天帝亦从余四天下来在会座。梵为色界之主。释是欲有之初。又梵为空住。释是地居。又梵得那含。释证初果。自胜之劣。以为次第。并余大威力诸天龙神夜叉乾闼婆阿修罗迦楼罗等悉来会座。上序二天。今明八部。大威力者。除梵释以外。取诸余天也。龙有二种。一地住。二空住。龙是畜生。就道而言。不及鬼神。次在天者。一果报势力最大故。有五不思议。而龙力为一。二者梵王为千佛请主。龙王护千佛经藏。三龙兴云注雨。调适阴阳。于物有益。故次天也。神者。罗什云。受善恶杂报。似人天而非人天也。夜叉。此云轻捷。又亦翻为贵人。凡有三种。一在居地。二空住。三在天上。佛初转法轮。地夜叉唱告。空夜叉闻。空夜叉唱。天夜叉闻。如是展转。至于梵世。所以有此三品。初但施余物。故不能飞行。次施牛车。故能游空。有次修因转胜。与天同住。守城池宫舍。乾闼婆。此云香阴。谓以香为食。及身出香。是诸天乐神。住在香山。诸天心念须作乐者。其身异相。即飞上天而奏乐也。阿修罗。此云无酒神。凡有二说。一过去持不饮酒戒。感得此神。二现世采华酿海为酒。而遂不成酒。海变为苦碱。故称无酒。毗婆沙翻为不端正。男丑而女妍也。迦楼罗。此云金翅鸟。亦翻为凤皇。具有四生。食四生龙。卵生金翅但食卵生。胎生食二生龙。湿生者啖三生龙。不能食化生。化生鸟具能食四生龙也。紧那罗。翻为疑神。头有一角。面似人。见者疑云。为人耶。为不人耶。故为疑神。亦是诸天乐神。与乾闼婆。番次上下。而小劣于香阴也。摩睺罗伽。此云地龙。又大蟒蛇。亦云腹行。此八部并变为人形。来在座听法也。诸比丘比丘尼优婆塞优婆夷俱来会座。上序幽众。今明显众。比丘犹是乞士。尼翻为女。优婆塞云清信士人。优婆夷为清信女。尼夷虽异。同目女。但欲分道俗异。故译经者两出。彼时佛与无量之众恭敬围绕而为说法。上来第一明众集。此第二序佛为说法。文有三句。谓法譬合。问。何故明佛说法。答。佛与净名。二心相鉴。净名托疾方丈。如来庵园说法。为之集众。然后始得遣便慰之。问。说何等法耶。答。相传云说普集经。譬如须弥山王显于大海。第二譬说叹佛也。须弥为妙高山。亦云安明山。出水三百三十六万里。入海亦然。安处众宝师子之座蔽于一切诸来大众。第三合譬叹也</p>
<p>维摩经义疏卷第一弘安七年十一月六日于禅院加点了定谬多矣　　　　　　　　东大寺大沙门圣然</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 