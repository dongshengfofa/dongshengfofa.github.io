<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华玄论卷第九</p>
<p>　　　　胡吉藏撰</p>
<p>　　宝塔品密开本迹义</p>
<p>河西道朗云。上来开三显一明法华体竟。从此去辨果门。谓法身常住理非存没。注解云道非存亡古今一揆。然则裂地诵塔以表双林非灭。交莚接向微显丈六非真。生公意亦同矣。印法师云。上来明三乘之教为权。一乘之言为实。自此以下至神力品。明形权身实。王宫非生双树非灭。此品始开其端。又亦证上所说至当之极。亦督时会宣通上之所说也。光宅云此品证上所说不虚。命觅弘经人也</p>
<p>评曰。初三师但为开后。光宅唯为成前。印公则两而兼之谓结前开后。考经始终印释为长矣</p>
<p>问。云何证前云何开后耶</p>
<p>答。成前者证上所说不虚。上三周说明一乘体竟。法师品明受持乃至书写生无边之福。谓一乘用。体用既周宜证说。又三周说明慧。五法师明福。福慧既圆故须证也。又三周辨所通之法。五法师明能通之人。人法既圆须证说也</p>
<p>问。证有几种</p>
<p>答。一切证说凡有二种。一人证二瑞相证。多宝浮空分身向集即人证。灵塔涌现谓瑞相证。华严中诸菩萨说法竟亦有二证。十方菩萨来谓人证。雨华动地为相证。今佛说经竟。还以佛依正二果为证成也</p>
<p>问。何故须证耶</p>
<p>答。一乘难信。恐释迦化偏。故古佛证显诸佛道同非释迦偏化也。又既说穷理之法必感非常之瑞。瑞中之大者莫过三世佛集。时会见之则未信者信已信坚明。又多宝涌现及十方佛集。共叹经福重。命人弘宣则始心终行莫不受旨。如是等义故证前也。开后者上来开三显一明教权实已竟。今次显如来身方便身真实。从现塔至寿量略明三义。一者明多宝灭既不灭。则知释迦生亦非生。欲显不生不灭为实身。生灭为方便。则开身方便门显身真实义。二者集分身开本一迹多。既互相为分身。则知彼此皆是迹。彼此皆是迹必有统一之本。故本一而迹多。迹多故开身方便门。本一故显身真实也。三者命觅弘经之人。因此则有持品。乃至他方菩萨奉命弘经。如来便得止其宣持。显下方菩萨广开寿量久已证常也</p>
<p>问。何故但明此三</p>
<p>答。显身是常必具三义。一者体无生灭。二唯一法身。三本来是有。备此三门常义乃圆矣。此据理释之。又虽有三义束而成两。体无生灭唯一法身。则常义已。现但未知为始证常为久证常。故说寿量明久已成佛也</p>
<p>问。但明现塔证所说不虚。唯应如光宅所明。云何用此开于本迹</p>
<p>答。下偈云多宝如来及与我身。所集化佛当知此意者。夫圣人言近而意远不可齐事。而求之佛恐寻言失旨。故唱当知此意以惊悟之耳。若意唯存受持弘宣者。则已显之于言。岂曰此意难知。复何烦唱言当知此意也。又若现塔但为证前说者。何烦放光集佛开塔并坐。意在何耶。故知皆为开本迹耳</p>
<p>问。此乃是多宝本愿。开我塔必须集分身佛。亦非表本迹义也</p>
<p>答。若不詑多宝愿。何由得集分身佛明本迹义耶。当知此意显于兹矣。又多宝实有此愿所以然者。诸佛各有誓愿。如身子成佛愿于净土而说三乘。多宝本愿因此塔以开本迹。以惑者皆谓。居在塔者必是身已灭亡。故寄塔以表法身常住也</p>
<p>问。若尔一切佛皆得以塔涌开于本迹。何止多宝耶</p>
<p>答。实如所问。但多宝即以此事为愿故开本迹也。又所以明多宝愿者。以塔现故寄古佛以明法身常。以本愿故集化身以显本一。以事约而理周。盖是至人之善巧也。又示多宝因果愿行皆悉益物。明塔现谓果益物。举本愿谓因利缘。又涌塔赞叹谓。行益物称于本愿谓愿利缘。又多宝塔涌现则古佛降莚。以本愿故化身云集。时会奉睹则起奇特心。尊敬法华广植诸善。有斯大益故称本愿也</p>
<p>问。何以之证涌塔是密开本迹耶</p>
<p>答。初但寻法华文义已显。后见华严法界品四十一卷。善知识中有安住长者。得不灭度法门。见过去诸佛皆不灭度。开栴檀佛塔户即得三昧智。过去佛不灭。即法华开塔不灭宜为符契。论舍利有无义</p>
<p>问。首楞严经云本愿力故现法。尽三昧力故示碎身舍利。大品即释此经云。如来碎金刚身作末舍利。此二经明有舍利。新金光明云。假使水蛭虫口中生白齿。如来身舍利毕竟不可得。乃至鼠登兔角梯食月除修罗。如来身舍利毕竟不可得。此经无舍利。有无相违云何领会耶</p>
<p>答。有无之言既是佛说。理无违背。初明有者据佛迹身。后明无者就法身也。又前明有者示同凡夫二乘。故明此身从业报起故有舍利。后明无者不同凡夫二乘。明如来之身是幻化。身非实业报生无身骨也。又大经云。吾今此身即是法身。非是血肉之所成立。若不二而二故开二身。法身无舍利应身有舍利。二而不二。即此身名为法身。故无舍利也</p>
<p>问。大经金刚身品云。虽不常住非念念灭。此是何身。若是法身即应常住。若是应身应念念灭。云何而言虽不常住非念念灭耶</p>
<p>答。以此问二身义者难可会通。今所明者以四义通之。一者明如来身者即是中道。非念念灭故非无常。亦非常住故非是常。非常非无常即中道身也。又非常故不同虚空。下云常法无知犹如虚空。如来有知。是故非常。非念念灭不同有为。故如来身非为无为也。又同众生故非是常住。异众生故非念念灭。故如来之身不可思议也。又存不为有故非常住。亡不为无故非念念灭。故如来之身非有非无也</p>
<p>问。小乘明舍利是金刚。与大乘何异</p>
<p>答。小乘谓骨是金刚。肉非金刚以伤出血故。大乘明一切坚满故皆是金刚。无有能伤佛身肉者也</p>
<p>问。世间金刚以羊角碎之。舍利金刚可得尔耶</p>
<p>答。不也。唯有如来入金刚三昧。出世间道力能破此身耳。世间之物无能坏者</p>
<p>问。全身碎身何所表耶</p>
<p>答。此事适缘。但多宝全身欲表法身常恒。释迦碎质示应身灭度也</p>
<p>次论塔表义</p>
<p>问。多宝佛开本迹二身。塔何所表耶</p>
<p>答。就事中明依正二果。如前说也。言所表者塔表成人之万德。佛表万德所成人</p>
<p>问。涌出表何义耶</p>
<p>答。略明二义。一表能化隐显适缘。缘感则显缘谢则隐。如日喻品明山障故隐无障故显。此经云。时我及众僧俱出灵鹫山即缘感故出。是诸众生类过阿僧祇劫不闻三宝名。无感故隐。与大经不异。不应云彼经明常住此教无常也。二者所化众生佛性涅槃本自有之。如塔在地下裂地而出。涅槃本有。烦恼覆故不见。烦恼地裂则便显现。如生公之说也。论集化佛</p>
<p>问。何故放光通照十方。然后化佛乃集</p>
<p>答。不光照而忽集即是当时化作。而十方无有实佛便不得显迹多本一义也。又若不放光照即无因缘。故佛不得集。今会集佛必有因缘也</p>
<p>问。何不集余十方佛。而集释迦分身耶</p>
<p>答。集余佛者不得显释迦是应迹也。又欲显二种本迹。以多宝并坐显十方诸佛如来同共一法身。又集释迦分身故显一佛自有本迹</p>
<p>问。集分身佛为显释迦之与化佛皆是迹。为偏显释迦是迹耶</p>
<p>答。通具二义。别则正显释迦为迹。所以然者。自昔已来执二乘为实教。丈六为真身。上已明二乘非实教。今次显丈六非真身。净土中不必有此二执。故偏显释迦也</p>
<p>问。云何以化佛显释迦为迹耶</p>
<p>答。上已说之今当更解寻本迹义者必本妙而迹粗。而今乃以释迦之粗为本。净土之妙为迹者。则知释迦非复本矣。释迦既非复本则丈六非真身也。又一事之中得双显二义。以释迦指净土为化迹。则净土佛非实身。释迦之粗必非妙身。则知释迦亦为迹矣。是以二身皆悉是迹。然后始知法身妙极为化之本也。论变土义</p>
<p>问。何故不但一集佛一变土。而三集三变耶</p>
<p>答。就事言之一集一变则昧不觉土旷佛多。今令觉知佛多土旷。故三集三变也。又诸佛常用三事如三试等。又有所表者。以心垢土秽心净故土净。三根众生心垢应净故三变土也</p>
<p>问。是何等心垢耶</p>
<p>答。谓丈六为实身生灭为至极。此二乘曲见即是垢也</p>
<p>问。何故唯留此会移诸天人置于他方耶</p>
<p>答。此会之众有三因缘。一者久积净心应见净土。二积见佛因缘应见多佛。三应闻本迹皆得领悟。如分别功德品十二种利益。故留此会也。其余人天无三因缘故移之也</p>
<p>问。何故不即令在座不见净土。如华严入法界品广明净土。二乘不见耶</p>
<p>答。亦是显有因缘者故住。无因缘者故移之。若不移之则此义不显也。华严欲显二乘不能见故留之在会。若移之者或言二乘能见菩萨事也</p>
<p>问。今亦应留人天令在会不见</p>
<p>答。华严中二乘人初不见。后承佛力故见。今此人天都无见义。故移之欲显四净义。一化主净。二土净。三教净。四徒众净。不移人天者则众不净也</p>
<p>问。明土净既变土令净。何不变众令净耶。如净名会一切大众悉皆得见坐宝莲华</p>
<p>答。此众罪垢何由得然。维摩之会此是应悟者耳</p>
<p>问。寿量品云吾净土不毁。今何故三变而成净土耶</p>
<p>答。净土多门下明异质同处义。故净土不毁。秽土被烧。今明同质同处义。故三变而成净。同质者一净质。一处者无两质共处也</p>
<p>问。何故尔耶</p>
<p>答。今表众生心垢应变而成净故土变。又表佛身既非复实身。则正果变故依果亦变。以依果既变表正果将变也。下时众谓佛无常国土磨灭。故明常在灵鹫山净土不毁。明义不同故有变不变也。又有四句。一土净人净。如化佛将一菩萨来净土中也。二者土净人杂。如娑婆土净而会有五乘之众。三土杂人杂。四土杂人净。此已如身子章明也</p>
<p>问。将一菩萨及在树下居狮子座皆何所表耶</p>
<p>答。世界悉檀法应如是同来影向。座以安身树以覆体。遣使问讯故将一侍者。若有所表者法身不二。故侍者唯一</p>
<p>问。若尔下云地涌既有多众。应表法身是多不耶</p>
<p>答。下方明众多者显久已成佛。故所化众多也。树以立为义。今明开宝塔树立法身也。昔惧物起谤故不得显寿长远。今道缘既发故喜无畏。所以居树师子座也</p>
<p>问。此品多宝三过发言。有何益耶</p>
<p>答。初明塔涌。欲表非是孤坟有灵觉故发声也。次开塔竟复发声者。前虽发声犹未见形。恐前所发者非是佛声。故现形表口自发声。最后发声者。多宝不灭虽彰释迦不生未显。故携之并坐欲显释迦不生故复发声也。次论提婆达多品</p>
<p>有人疑此品都应非次第。或非佛说。今明不然。定是次第亦是佛说。晚见论云。为调达受记显如来无怨心。故当知是佛说也。次宝塔品后者密开本迹。有二种。一者就佛事而开本迹。即是宝塔现分身集也。二举例密开本迹。即此品是也。调达迹身恶而本非恶者。释迦迹示生灭本实不生灭也。又此经云开方便门示真实义。非但开一种方便门。通开一切方便门示一切真实义。从经初来至宝塔品明约善开方便门显真实义。今就恶明开方便门云真实义。一切三世十方佛菩萨不出善恶违顺二方便。如释迦等为善方便用。调达为恶方便用者。不言昔是方便。故方便门闭。今开是方便门。故方便门开恶既是方便。善即是真实也。如此善恶皆欲引众生归善。故若违若顺皆顺也。又大品云有威仪非威仪。非威仪即变常合道。摄大乘论中明菩萨作。具足十恶五逆</p>
<p>问。菩萨作十恶五逆为实作为变化作耶</p>
<p>答。具二作也。一者化杀。如金刚神杀童子。二者实杀。如杀五百婆罗门。所以须实杀者。摄大乘论云。菩萨更无余方便度之。唯应有杀可以度之。故行杀等事也。又束此二方便归非善非恶不可示也。而能善能恶即妙法华用也。又以三种方便。一者凡夫方便。二者二乘方便。三者大乘方便。调达为重恶谓凡夫方便。富楼那等现声闻为二乘方便。释迦为佛方便。上来已开二方便门。今次开凡夫方便门故说此品。又发三迹。初发多宝灭迹明不灭。次发释迦生迹明不生。后发调达恶迹明非恶。又难曰。言释迦昔无常今无常。亦应调达昔恶今犹恶也。若昔说调达恶今发迹故明非恶者。释迦亦然矣。又昔记调达当成辟支佛。今开调达久为大行。则昔方便示小而实是大者。当知释迦实常示现无常耳。又说此品者为欲成叹经劝人弘宣故来。上品已明往古多宝佛自来俱共说法华。明福深功重劝人弘宣。今释迦复引调达为证。明调达过去世为我说法华经。故今得成佛。是故法华功用难思议。应须受持。提婆达多此言天热。提婆言天达多名热。初生之时天人心热。以其将造逆罪故。斛饭王之子阿难之兄。从所说之人为名。故以目品也</p>
<p>问。昔明调达造三逆罪。其事云何</p>
<p>答。释论云。佛初成道度结发梵志千人。后还本国。诸弟子虽得道迹而苦行。来久容色燋悴不光显。世尊父王即敕国中豪贵子等应尽资之身并令出家。调达于时入道而无信心。但欲学通不欲求佛道。得通已后遂便失之。求徒众佛不许之。于是遂造逆罪。初则破僧。以犯戒人不得破僧。故知前未犯余罪而前破僧破。僧已后次推岩厌佛。金刚神以杵掷石。石破伤佛大指出血。故次出佛身血。华色比丘尼得罗汉果见其伤佛指而呵责之。调达以拳打比丘尼。尼眼出血死。故次杀罗汉。具三逆罗。次第如是也。此中释调达造逆次第。与律中明不异也。论本迹义释寿量信解等品</p>
<p>问曰。信解品云。长者居师子座眷属围绕。乃至脱珍御服着弊垢衣。此约何义明于本迹耶</p>
<p>答。有人言严饰上服譬法身。着弊垢衣喻隐本垂迹</p>
<p>评曰。今以四义推之非法身也。一者大士。入法身之境形不可以像测。心不可以智知。今明眷属宗待则形有方所。罗列宝物譬阐扬道教。既是言像之域知非法身。二者旧经师云。中止一城譬垂迹作佛不废家业化诸高行。若是法身斯言失矣。三者唤子不得远领方便品一乘化物不从。上既显迹今何犹领本。四者唤子不得近领譬喻求子不得。前既是门内长者今云何喻城外法身。以此详之义可知矣。复有人言长者处师子座喻寿量之本。着弊垢衣譬从本垂迹</p>
<p>评曰。虽有新通犹滞故难。旧明中止一城既是应迹作佛。今处师子座云何乃喻寿量本耶。请更研辨之。求子不得而家业不废。家业不废正是迹身化物。非本地导缘。又此譬忍土成圣。不可遥指他方。又今明。即世垂应复非前世作佛。进退往论竟是何身。今所明者凡有三身。一法身二舍那身。三释迦身。其父先来求子不得。譬法身觅大机不得也。中止一城家业不废。譬舍那身初成道时。二乘大机虽复未热。而菩萨道缘已成故初登正觉化诸高行。如文广说之。宗亲侍卫乃至罗列宝物者。皆指华严为诸菩萨说大法也。脱珍御服着垢弊衣者。隐舍那之本示释迦迹化于二乘也。此三身即是次第。前明法身。法身次垂舍那之迹化诸大行。舍那次示释迦之化引于二乘</p>
<p>问。何以知有三身</p>
<p>答。即以前推义可知也。又梵网云我今卢舍那方座莲华台谓舍那身。周匠千华上复现千释迦谓释迦身。必知有法身。此同信解品意也。又摄大乘论明三身。一法身二应身三化身。法身唯佛见。应身应菩萨。化身化二乘。与法华信解全同。又像法决疑经具明三身。上已引竟。亦同信解。又华严性起品譬如日出前照高山次及中下。如来出世前化菩萨。次化二乘。与信解相符。又大经日喻品明。日有三时冬日最短。喻二乘所见。春日处中譬大士所睹。夏日最长喻明唯佛睹佛其寿无量。亦有三身之义与前大同</p>
<p>问。未开近显远。云何已领三身</p>
<p>答。上三周佛已略开三身。三根声闻亦略领本迹。如释名中辨之。又法华之前已明本迹。如净名佛身无为无漏之说。大品去来无去来之文。但昔闻未悟。今因法华始知领解。故作此述。之如昔闻大品付财不悟。今因此教方复领解。又昔在华严座有类盲聋。今悟一乘方得净眼。故见舍那。又化菩萨名舍那。今成菩萨云何不见。又以理言之此等皆为权行。又是化人为欲调伏众生。显发密教恐实行之流闻后长远乖其本情。故豫领本迹二身。逆闻寿量故托领解密助阐扬。例如初品弥勒之疑文殊之决。明古佛说之于前释迦将敷之于后。逆杜疑谤之萌豫开一乘之旨。论寿量佛义</p>
<p>问。信解品明三身者。寿量品论何等佛耶</p>
<p>答。有人言是金刚心耳。犹未成佛但任持三昧故延之使长。为广度物也。故下文云。神通力如是于阿僧祇劫</p>
<p>评曰。经言久已成佛而言未成佛。公于我前违反我语。如来三诫恐时会惊疑。岂徒然哉。又昔尚明已登大觉。今言犹未成圣则昔胜今劣。岂可然</p>
<p>问。若非后圣则应凝然常住。下云复倍上数犹是无常。故知应未成也</p>
<p>难曰。若未常住则未度五百何故闻度五百而即信。明已成而未受。又难若度五百而未常。亦应未度五百即是常。若未度非常。则已度是常矣。又经言佛度五百。而言未度者。昔明佛度三百。亦应未度。若昔言广三百佛实度者。今亦应实度五百也。若顺经故遂度五百。则已免三相。何事非常。今所释者。寿量品亦具则三身。法华论云。王宫现生伽耶成佛名为化佛。久已成佛乃至复倍上数故名为报佛。如实知见三界之相。无有生死若退若出。明法身佛。但三身不同。若法华论明三身者。以佛性为法身。修行显佛性为报身。化众生义为化身。若摄大乘论所明。隐名如来藏。显名为法身。则此二皆名法身。就应身中自开为二。化菩萨名报身。化二乘名化身。或云化地上名报身。化地前名化身。地论法华论是菩提留支所出。摄大乘是真谛三藏所翻。此三部皆天亲之所述作。而明义有异者。或当译人不体其意。今欲融会者。众经及论或二身或三身或四身。今总束为四句。一合本合迹。如金光明但辨一本一迹也。故云佛真法身犹如虚空。应物现形如水中月。二开本开迹。如五凡夫论明有四佛。开本为二身。一法身二报身。法身即佛性。报身谓修因满显出佛性。开迹为二身。化菩萨名舍那。化二乘名释迦也。三开本合迹。如地论法华论所明。开本谓二身。谓佛性是法身。佛性显为报身。四开迹合本。如摄大乘论所明。合佛性及佛性显皆名法身。开迹为二。化菩萨名舍那。化二乘名释迦。此皆经论随义说之。悉不相违。众师不体其意故起诤论耳</p>
<p>问。常无常云何</p>
<p>答。亦四句。开本合迹即是开常合无常。合本开迹合常开无常。本迹俱开即常无常俱开。常有法报二身无常有应化两佛。本迹俱合即常无常俱合也</p>
<p>问。经说云何</p>
<p>答。华严梵网像法决疑大涅槃及法华信解品。此等诸文皆明法身常应化身无常。与摄大乘论同。法华寿量品可具二义。寿命无量劫久修业所得。此是报佛。即名常乐法身也。纯化菩萨名为舍那者。如化千世界微尘菩萨无有凡夫二乘。此可名舍那。无常身也。若化二乘及三乘杂众名释迦。化佛也。捡众经与诸论皆不相违也</p>
<p>问。三身有几名耶</p>
<p>答。经论列名不同。或法身舍那身释迦身。又名法身报身化身。又名法身应身化身。又名佛所见身菩萨所见身二乘凡夫所见身</p>
<p>问。此等名字出何文耶</p>
<p>答。初出梵网经。次出像法决疑金刚波若论。次出摄大乘论说。次出涅槃日喻品。三时短长之异如佛菩萨二乘所见不同。经说异名意犹一也</p>
<p>问。何故但明三身。不多不小耶</p>
<p>答。若就法华论明三身者。佛性隐显为二身。化他为化身。二身为自德。一身化他德。又约摄大乘论明三身义。员不得多小。法身为自德余二身化他德。化他中自有二。一者化菩萨身总名舍那身。二者化二乘身名释迦身。所化虽多不出大小也。又化净土缘为舍那。化秽土缘为释迦。化处虽多净秽摄尽。又纯化菩萨为舍那。杂化三乘为释迦。所化虽多不出斯二也。又华台世界为舍那。华叶国土为释迦。又本为舍那迹为释迦。能化虽多摄唯本迹。又酬因义名舍那。舍那名报佛。化物既名释迦。释迦化佛。又初成道为舍那。成道已后为释迦</p>
<p>问。何故尔耶</p>
<p>答。初成道时大缘已热堪受大化。故现舍那在前化之。小乘未热待后方化。又化时长为舍那化时短为释迦</p>
<p>问。云何尔耶</p>
<p>答。经师皆言华严是顿教。唯初成道说之故化时短也。后从鹿苑至双林皆是渐教。故渐教时长。今请难之。华严七处八会。初一会可言初成道说之。七会六处云何亦是初成道说耶。又第八会入法界品在祇洹说之。初成道时未有祇洹。亦无声闻。云何第八会在祇洹说之。又列五百声闻耶。今所明者。释迦化短舍那化长。可具五义。一者释迦化身住世八十。舍那报身寿命无量。二者释迦秽土劫火所烧。舍那净土三灾不毁。三者释迦但化杂缘。杂缘寿短。舍那纯化高行。高行寿长。四者释迦说教小。舍那说教多。五者释迦劫短。舍那劫长。如云忍土劫短弥勒劫长。此出华严文五事推之。则释迦化短舍那化长。以舍那化长故从初成道乃至释迦涅槃而舍那不灭。若尔岂但初成道说华严耶。此是不二。二开二身不同。又随二缘故见两佛为异也。像法决疑言。或见我涅槃或见我为报佛为百千释迦之所围绕。则知释迦涅槃时舍那犹存也</p>
<p>问。大经云。我初成道时已有菩萨曾问此义。当知初成道时即是释迦云何以长者喻舍那</p>
<p>答。二佛有一义有异义。一义者如华严名号说。或名释迦或名舍那。两佛异义者。如梵网本迹不同。又华严中二乘但见释迦不见舍那。又如像法决疑。明二佛为异也</p>
<p>问。既具有一异义。何故偏以长者喻舍那耶</p>
<p>答。已如前说。穷子所见着弊垢衣。正就隐本垂迹。故偏就二佛异义论之。若是一佛则失斯意也</p>
<p>问。若以长者喻舍那者。付财之时见长者豪贵。二乘之人应见舍那不耶</p>
<p>答。譬意不同不可一例。初就隐本显迹故分二佛之异。付财之时欲以大法密教二乘。不明本迹。不得为例</p>
<p>问。付财长者不喻舍那譬何等佛耶</p>
<p>答。还譬释迦。所以然者。本以菩萨所见名舍那。付财时二乘未悟。犹是释迦也</p>
<p>问。若是释迦与着弊垢衣长者何异</p>
<p>答。前譬释迦说小乘教。今譬释迦说大乘教是故异也</p>
<p>问。何初成道时喻舍那。今喻释迦耶</p>
<p>答。垂释迦迹有渐化之义。初说人天乘次说二乘后说大乘。若初成道具足说大法者名舍那。故初譬舍那后喻释迦也</p>
<p>问。前云化二乘为释迦。化菩萨名舍那。若尔释迦不应化菩萨。何得波若已上至法华皆明化菩萨耶</p>
<p>答。前云化二乘名释迦。化菩萨名舍那者。此一义耳。又杂化三乘为释迦。纯化菩萨名舍那。故无过也</p>
<p>问。唯是一长者何故三种喻耶。初明长者豪贵等此喻舍那。次明长者着弊垢衣喻释迦偏化二乘。后明长者付财喻说大乘法耶</p>
<p>答。此三皆有其义。初明化菩萨故喻舍那。次偏明化二乘故喻小乘佛。付财之时正明说大乘义故喻大乘中释迦也</p>
<p>问。大乘中释迦何故非舍那耶</p>
<p>答。纯化菩萨为舍那耳。大乘佛有三乘杂众。复是对小明大故犹是释迦也。又示唯是一长者随缘所见。如唯一佛。或见舍那或见。为释迦或见二佛异。或见犹是一佛或见是应身或见为法身。二乘之人昔并未悟今方解了耳。是故此文或作二佛异譬或作同譬也</p>
<p>问。前文明法身不说法。何故释论云法身亦说法耶</p>
<p>答。释论明。法身者望华台舍那丈六释迦为法身耳。若望究竟法身犹属迹身。何以知然。经云隐名如来藏。显名法身。唯佛能见十地不睹。释论所明犹化菩萨。则菩萨见之故知属应身</p>
<p>问。法身佛何故不说法耶</p>
<p>答。唯有二缘。一菩萨则报身化之。二声闻则应身化之。法身唯佛能见故不说法也。又法身名相斯绝岂有音声说法。说法之事皆是应身</p>
<p>问。法身既不化物何为法身用</p>
<p>答。法身为化物之本故有大用。又三身为二德。法身是自行德。余二是化物德。要具自德后能化物也</p>
<p>问。依像法决疑及摄大乘论。何故法身不名报耶</p>
<p>答。法身不生不灭本自有之如经言。隐名如来藏。显则名法身。法身岂修因所得耶。故知法身非报。今示行因得果果起酬因故名为报也</p>
<p>问。化身亦修因得。何故非报耶</p>
<p>答。通义亦然。但化身从报身起故非正酬因义。报身正酬因义故名报也。又化身既为化二乘。此身既劣非是胜报。故不名报身也</p>
<p>问。报佛定是常为无常耶</p>
<p>答。前已论之。今当更说。地论师云。报身是常。所以然者。法身即是本有佛性。报佛为修因所得。佛性显故名报身。即是始有。亦是性净方便净义。若据此明报身。报身是常者此不违法华论。地论金刚波若论等宜用之。若云舍那是报佛而言舍那常者。五义不可。一者像法决疑经云。或见我为报身为千万释迦之所围绕。则舍那为报身。既云为千万释迦围绕。岂是常身耶。二者菩萨戒经明。我今卢舍那方坐莲华台。周匝千华上复现千释迦。常无方所岂偏在华台。三者华严经盛明。舍那坐道场菩提树下成佛眷属围绕。云何是常身耶。四者法华经明。长者尊豪宗亲侍卫。然后脱珍御服着弊垢衣。示释迦形。云何长者实是常身。五摄大乘论化菩萨故示报身。化二乘故示化身。法身佛不化云何以化菩萨身为常身耶</p>
<p>问。云何通耶</p>
<p>答。有二种报佛。法华论明报佛是常。摄论及众经明报佛是无常。故不应偏用</p>
<p>问。余二身但是无常。亦得是常耶</p>
<p>答。义有通别。通而为论三身皆常。法身无始终不生灭故常。以有法身常化菩萨而无息时故应身亦常。化二乘亦无息时故化身亦常。但于此缘息彼缘不息故言灭而实不灭也。如华严云。譬如大火遍烧诸草。此处草尽故言火灭。彼处草不尽故言不灭也</p>
<p>问。报身何故一化身则多。如舍那唯一释迦则多耶</p>
<p>答。通则例也。而今舍那唯一释迦则多者。略明三义。一者据本迹分之。舍那为本故不二。释迦是迹故不一。如菩萨戒经说也。二者欲显根本一义示唯有一道。故云一切无畏人一道出生死。所体之道既一。体道之人亦一。故唯一化主一国土一教门一菩萨众。根本为论唯有四种一也。如法华云十方佛土中唯有一乘法。即是一化主一土一教一缘也。但为众生不堪受道故开四异。以不堪道故作多道说之。或大小乘道或三乘道或四道。谓三乘道福乐道。或五乘道。以五道既不一故化主亦不一。故有多释迦多国土多教门多徒众。为此义故舍那唯一释迦则多也。三者舍那是报佛。报则无二。所以然者。示因有差别果无差别。因有差别故有十信乃至等觉五十一位不同。示果无差别唯得舍那。故报佛不二也。又唯有一道行一道故唯得一。报佛不二也。化则从缘不定。故有多释迦</p>
<p>问。为横论三身为竖论三身耶</p>
<p>答。具二义。一者横论以法身为本。应彼二缘故有二身。二者竖论即是传。望从法身垂舍那之迹。次从舍那之本复起释迦之应。如梵网云我今卢舍那示现千释迦。亦如法华脱珍御服着弊垢衣也</p>
<p>问。经有种种说。或言虚空法身。或言实相法身。或言感应法身。或言法性生身。或言功德法身。有何等异耶</p>
<p>答。言其大网则弥纶太虚故言虚空法身。语其妙则无相无为。故云实相法身。辨其能应则无感不形。故云感应法身。说其生则本之法性。故云法性生身。明其体则众德所成。故云功德法身。约其义异故有众名不同。考而论之一法身也</p>
<p>问。从法性生故名法性生身者。释论云二乘人及法身菩萨亦是法性生身。与佛何异耶</p>
<p>答。佛照穷法性故名真法性生身。菩萨二乘随分受秤也</p>
<p>问。直就佛法性身中自得论真应不耶</p>
<p>答。得也。妙穷法性即是法身。若隐法性身菩萨所见。如前引释论法身佛者。此是法性身中应身也。次明本迹四句。遍通众经异说。一者开而不合。开本迹二身。法身无生灭。应身有生灭。法身寿无量。应身寿有量也。二者合而不开。昔说此身近成。今说此身久成。同指一身更无有二。又昔指久为近。今指近为久。更无有二也</p>
<p>问。云何是指近为久耶</p>
<p>答。涌出云。我于伽耶城尔乃化度之。岂非则近指伽耶以为久远。既指伽耶为久。亦指久为伽耶。生公正用此意云。极决彼长寿则伽耶是也。伽耶是者非复伽耶。伽耶既非彼长何独是乎。欲显不长不短长短斯亡。然后久近适化也。又大经迦叶频难。现见此身无常。如来还答此身是常。又云吾今此身即是法身。非血肉之所成立。净名云。佛身者即法身也。如此等经皆是合而不开。三者亦合亦开。明法身无生灭迹身有生灭。岂非开二身耶。即生者不生。不生者生。多宝释迦即是其事。岂非合耶。四者本迹是因缘义。不可一故不合。不可异故不开也</p>
<p>问。何故明四句耶</p>
<p>答。如来法身言辞寂灭。为欲出处众生故开本迹二身。所以有第一句。而众生闻说二。多依起二见。谓法身自无生灭。应身自是生灭。欲泯其二见故云。只生者不生。不生者何处别有二身耶。故有第二句也。或者闻二身不二便作一解。一则不得二。闻二便作二解。二则不得一。为破此碍心故明虽一而二。虽二而一。一不碍二。二不碍一。故有第三亦开亦合句也。迷情复谓舍定一定二。便取亦一亦二。今欲双斥两病。故明因缘本迹不可一异。由本有迹由迹有本。非本无以垂迹。非迹无以显本。故说第四非开非合不一不二义也</p>
<p>问。开此四句意何所在耶</p>
<p>答。欲令因四悟不四之身耳。次论近远开覆义</p>
<p>问。为是破近明远。为是开近显远。为是覆近开远。为是废近立远耶</p>
<p>答。具四义。一者破近明远。故文云一切世间天人阿修罗皆谓。释迦始成正觉。然我成佛甚大久远。此破近明寿远也。二开近显远。明开方便门显真实义。昔明近远是方便。今明远是实说。此二皆佛方便非众生横执也。三者覆近开远。如二鸟双游不相舍离。但昔覆远以开近。今则覆近开远也。四者废近立远。如废三立一也</p>
<p>问。四义之中初一是缘迷。后三明佛教。昔自说近云何言缘。谓佛近耶</p>
<p>答。以是义故文中明秘密神通之力。昔日说近而密为开远。言虽在近昔在于远。乃至今日言虽在远意为开不近不远无始无终。而惑者闻近遂守近不能悟远。乃至闻远不能悟不远不近。故名迷也。又虽闻非近非远不能悟近远双游。皆失佛旨也。又昔说近者此是因缘远近。义近远无碍。昔以远为近。今以近为远。以不远近为近远。近远为不近远。如来是无碍之人。故有无碍之身无碍之说。以众生乖道不能有无碍之悟。故皆失佛旨。又如来非近非远。昔能结为近用。乃至非远非近。今结为远用。昔结以为近用。故此近于佛。欲开非近非远而众生执近乃覆非近非远也。近义既尔远义亦然。若能悟如此近远义者。方识一化始终意也</p>
<p>问。开近显远开无常显常。开短显长何异</p>
<p>答。有人言开无常显常。但在涅槃余二通两教。今明三事互通。但开近显远明久已成佛。开无常显常者。此通久近。何以知之。证常有二种。一者久已证常。二今始证常。是故通也。开短显长此复通上二义也</p>
<p>次论三世义。旧云寿量品正明三世益物。既是三世益物。故皆是无常</p>
<p>评曰。今品但明三世益物。未究此章之美。下文亦无多人得道。今依法华论具明三身。可有三义。一者法身无始终即是无三世义。二者修因得果以为报佛。此有始无终义。以修因满初证法身故名为始。证法身已后无复生灭。所以无终。三化身有始有终。就化身中自开二身。化菩萨名舍那。如化千世界麻数菩萨。无凡夫二乘等众是也。次化二乘名释迦。如生王宫伽耶成佛是也。亦如信解品菩萨所见二乘所睹两身不同也</p>
<p>问。法身无始终化身有始终。此义易明。云何报身有始无终。无终云何有始耶</p>
<p>答。此经云。寿命无量劫久修业所得。则知初发菩提心。中修菩萨行。后得法身。故知有始。既证法身无复生灭。故无有终。此须解大经纯陀难及佛举本有今无偈释之。方见此义意耳。若就此中释之于文义为繁</p>
<p>问。此中有三世益物义不耶</p>
<p>答。从初证法身已来。垂迹化物竟王宫之前名过去世。托生王宫乃至双林灭度谓现在世。自尔已后为未来世。此皆是迹身有三世。本身无三世义由来。但明有三世唯明成迹身。三身之中但得其一</p>
<p>问。明报身何故言复倍上数耶</p>
<p>答。初证法身已不可知。证法身已复倍上数者此明不可知。不可知如华严不可说不可说。此显无复有终义耳</p>
<p>问。本迹义中云。逸多不见其始。补处不测其终。此明无始终。今何言有始无终耶</p>
<p>答。前就法身义释之。以因位之人不知其始终。故是无始终。所以是法身常义。今据报身故有始无终。又初证法身二义。一初证义故有始。二者同法身义者故无始无终也。又此是以报身显法身。初得报身因位人尚不见其始终。况法身而可知耶</p>
<p>问。作此释者应是地论及旧义耳</p>
<p>答。法华论有此文不应违也。但今读论与旧意不同。旧义但如前释之。今所明者义起有由。正为二乘人谓释迦王宫始生双林终灭。如大经云。是名二乘邪曲之见。今为破此病故云。久已成佛非始伽耶。复倍上数非终双树。为破始终故言无始终耳。然如来岂是始终无始终等四句可取耶</p>
<p>问。等是破始终明无始终。何故无终则长而言复倍。无始则短但云补处不知</p>
<p>答。斯言亦有深旨。二义之中正取无终。所以然者证常有二。一者久证二者始证。此二但得明常。唯无终义是常。有终义非常。正取无终显常。斥二乘无常。故言复倍。所以无终则长无始则短也。若法身无始无终此义无长短也。但自摄岭相传有二河之说。一者菩萨在佛性河中行。二者佛在佛河中行。菩萨在佛性河中行者。此欲显三世无三世义。所以然者。菩萨犹是无常未免三世之法。故就三世中修行。欲显中道佛性非三世法。是故菩萨三世欲显无三世义也。如来已离三世法。今作三世者此是无三世。为众生故作三世方便。故佛河中明无三世义也。今此中明三世益物者。皆是佛河中行无三世三世益物。过去则不灭而灭。现在不生而生。未来不至而至。既不灭而灭。虽灭不灭。不生而生虽生不起。如此三世宛然而无起动。无三世三世即是三世无三世。然无三世三世岂是三世。三世无三世岂是无三世。故非三世非无三世而三世无三世。虽三世无三世而非三世无三世。所以如来之身不可思议绝凡夫二乘境界也。次挋论三世无碍义。三不一一不三。不三不一得为三一。故华严经云。现在为过去过去为现在。过去名现在过去。现在名过去现在。未来名现在未来。故三世皆是因缘。以过去是现在过去过去得为现在。以现在是过去现在现在得为过去。未来亦尔。又三世得为一世一世得为三世。此是一三名为三一。三一得为不三一。如现在现在为未来。未来为现在。又云过去劫摄现在劫。现在劫摄未来劫。长劫摄短劫。短劫摄长劫。有佛劫摄无佛劫。无佛劫摄有佛劫。乃至一劫摄一切劫。一切劫摄一劫。以有因缘无碍故得如此也。若有定性何犹能尔。即此经说灭为不灭不灭为灭。不生为生生为不生。故多宝灭而不灭。并释迦生而不生。此皆三世自在无碍之义也</p>
<p>问。一世云何得是三世。三世云何得是一世。三世时节相碍云何得尔耶</p>
<p>答。华严云。无量劫一念一念无量劫。无来无积聚而现诸劫事。以法无定性故。菩萨得诸法实相所以能如此也</p>
<p>问。此犹未明请示其相</p>
<p>答。无量劫亦是正道。一念亦是正道。正道既不异。无量劫一念岂异哉。复何失一念无量劫。亦非无量劫聚来。一念亦尔。无量劫一念事恒不失也。肇云如动而静似去来相。可以神会不可以事求也</p>
<p>次论三根义</p>
<p>问。何故明三根义耶</p>
<p>答。能化之佛有三世益物。所化众生有于三根。故文云其人多诸子息。若十二十乃至百数</p>
<p>问。此三根与譬喻品三根何异</p>
<p>答。彼明三乘为三根。此中直取利钝判三根。何以知然。文云诸子之中有失心者则是钝根。不失心者即是利根</p>
<p>问。约何物论利钝耶</p>
<p>答。就三世分者。若过去久习无所得观。观强而烦恼弱者。于过去值释迦得了悟名为上根。二者于过去习无所得观。观弱而烦恼小强。故值恶知识流浪五趣。乃至渐习善根。今日释迦出世从初生至闻说法华皆得领悟名为中根也。若过去习善弱而烦恼强。亦流浪五趣。然后稍习善根感释迦出世。从初生乃至法华历闻诸教不悟。至涅槃唱灭方得悟解。如此之人名为下根也。然譬喻但明后之二人。就前法说中明过去久已成佛。导利众生如千世界涌出菩萨等。皆是释迦过去化得之名上根人也</p>
<p>问。何故从初生至法华悟为中根。至涅槃解复为下根人耶</p>
<p>答。初成道时开一为三。至法华之前求子犹未得。从法华始会三归一觅子始得。故一化之终尽在法华。故有无量世界尘数人皆得悟道。所以至此时结束为一根也。于法华中复未得了悟。如来更复唱灭至涅槃方得领解。故名为下根人义也</p>
<p>问。三世益物化三根人不耶</p>
<p>答。过去益物上根人。现在益物为中下根人。三根众生于二世皆领悟也。所以文中正明二世益物。不正明未来益物者。为化三根人尽也。若未来益物者更余缘耳</p>
<p>次论净土义</p>
<p>问。经云余众生见烧尽吾净土不毁。是何净土耶</p>
<p>答。罗什云是异质同处义。净秽二质同在一处。谓秽在净处净在秽处。故云同在一处</p>
<p>问。何由得尔耶</p>
<p>答。净秽粗妙不同故不相碍。如首真天子身不碍于地。又如无间地狱虽百千共处亦不为妨。又如提胡不碍粗器。况净秽二质而相妨耶。故烧秽不烧净。如欲界火不能烧净居天身。况净土耶</p>
<p>问。既有净土何故无有净火能烧耶</p>
<p>答。秽土有三灾净土无三灾也</p>
<p>问。秽土为三灾所烧可是无常。净土既无三灾云何得坏耶</p>
<p>答。第四禅勉三灾而有始起终灭。故无常。复有念念无常。净土亦具斯二也</p>
<p>问。秽土有劫数净土亦然。何故不同有三灾耶</p>
<p>答。劫直是时节。名三灾。必为过患故秽土有。净土无。如五浊例也。生法师释净土不毁云。夫佛之不在者良以众生秽恶故也。以秽故不在无秽必在。无秽故寄七宝以明之者。明无土砂之秽耳。虽有宝土之净比于无形亦何异秽质耶。以理论之乃是无土义。既寄土言无故云净土。无土之净岂非法身所托。至于秽土被烧者自众生罪报。亦何伤于无不净乎。是以众生见烧。净土不毁也</p>
<p>评曰。佛或开三身。或名为本迹二身。以身例土亦有三土及与二土。法身栖中道第一义土。如璎珞所辨。又如仁王云三贤十圣住果报。唯佛一人居净土。又摄大乘论明。真如即是佛所住土也。晚见法华论亦明真如常住为土也。二舍那报身化诸菩萨处于净土。故有四净。化主净国土净徒众净教门净。此四皆由菩萨心器净故有此四净。故舍那化菩萨也。三者释迦化二乘即是秽土。谓二乘人天心器不净。故感四种不净也。若合三身为本迹二身者。法身托本土余二托迹土也。若然者什公以土沙为秽。宝玉为净。明异质同处者此是迹身净土耳。生公着七珍论此是法身无净土论。今请评之。若言法身不托土沙之秽。复不在宝玉之净。故云无土者如前所判也。若取法身栖形实相中道之法。亦无此土者是义不然。详生公意但是无宝玉之土也。非无中道之土也。若尔生公得法身土则失迹土。什公得于迹土失于本土。若二师各明一义者无所失。以今文具明三身。则具明三土。以昔未开三身今始开之。三土亦然也</p>
<p>问。经云一质异见。是何物一质耶。如人见水如鬼见火。此为是水质而见火。火质而见水。为非水非火而见水火耶</p>
<p>答。净名华严初已广明此义难解。今略决之。但一质多种。今具详之。若以一实相为一质。以失实相故有六道异见。如大经云。是一味药随其流处有六种差别。则其事也。如人见水则有三尘。知见于火但有色触。皆是倒心所感。故成水火二见也。如人见恒河为水。鬼见为火。净秽亦尔。皆是众生二业不同故有二见。实无如此净秽也</p>
<p>问。此得是一中道土质净秽二缘故见二不耶</p>
<p>答。是矣。亦名为土亦名实相也。二者就迹中论一质二见者。身子见释迦土秽。梵王见释迦土净。身子见为人土。梵王见为天土。而释迦净土非如此人天土。故释迦土如宝庄严土。而人天缘自见人天二土。故名一质二见也</p>
<p>问。身子自见秽。梵王自见净。何开一质二见</p>
<p>答。经说身子自云我见释迦土秽。梵王云我见释迦土净。佛复云我此土净而汝不见。三种皆云释迦土。故知二缘见释迦土是天人土。而释迦土非天人土也。三者云一质二见者。于一净质见秽。于秽质见净。故云一质二见也</p>
<p>问。前明一质二见可然。后于净质见秽。秽被烧净烧不耶</p>
<p>答。以恶业故于净见秽。而净实非秽。恶业故见不净者而烧。而净实不烧也</p>
<p>问。净质坏者秽亦坏不耶</p>
<p>答。秽随坏也。何以知然。净质属净业所起。于净寄见秽耳。以净坏故则秽缘无所见。如鬼本于恒河水见火。恒河水竭鬼则不见火也</p>
<p>问。于秽质见净复云何耶</p>
<p>答。例此可知也</p>
<p>问。像法决疑经云。或见此土为土沙。或见此土为七宝。或见纯黄金等。此土定是何物质耶</p>
<p>答。此是随业所见。可得是异质同处。此明报土也。又得是明应土义。根缘应见秽。以得悟示之以秽。乃至净等亦尔。故不相碍也</p>
<p>次论净秽土教门义。凡有四句。一者前说一后说三。如舍那前为菩萨说一乘竟。后隐舍那之本垂释迦之迹说于三乘。如长者脱珍御服着弊垢衣也。二者前说三乘后明一乘。即是释迦前说三后明一。明一此即是隐释迦之教显舍那之教。息释迦之迹显舍那之本。此二句要相成。初明以本垂迹。次明以迹显本。初脱珍御服着垢弊衣。次脱垢弊衣着珍御服也。三者始终常说一乘。如释论云七宝世界纯诸菩萨。乃至不闻二乘名字。四者但说二乘不说大乘。如释论云黄金世界纯罗汉白银土皆求缘觉也</p>
<p>问。经文云。世尊法久后要当说真实纯罗汉皆辟支佛。此中云何得说一乘</p>
<p>答。不必一期出世要前说三后说一乘。但诸佛久后必说真实。以无有毕竟住二乘永不作佛故也。复有四句。一者但说一乘不说三乘。二但说三乘不说一乘。三者亦说三亦说一。即释迦教。初三后一是也。四不说三不说一。如无言世界不说三一也。又有四句。一者土净而乘一。如七宝世界但化菩萨。二土秽乘三。如五浊刹。三土净乘三。如身子成佛及中下根人净土成佛有三乘教。四土秽乘一。未见别文。阿输阇国七岁已上皆学大乘亦其事也。次明四句。一者为三缘说三乘。二为一缘说一乘。此事易明。三为三缘说一。可具二义。一者本是三乘缘会归一乘。二者命三乘缘说于大法。四者为一乘缘说三乘。令一乘缘识三。是权知一为实。如胜鬘。七岁为学大乘者说三乘。二者为一乘缘说三。令传化余三乘缘也。缘悟复有四句。闻一悟一。闻三悟三。闻三悟一。闻一悟三。前已说之也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>