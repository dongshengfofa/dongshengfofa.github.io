<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华玄论卷第二</p>
<p>　　　　胡吉藏撰</p>
<p>第三释名</p>
<p>具存梵本应云萨达磨分陀利修多罗。竺法护公翻为正法莲华。罗什改正为妙余依旧经。远公双用二说。加以多名谓真法好法等也</p>
<p>评曰。什公改正为妙者必应有深致。今当试论之。正以对邪受称妙以形粗得名。以九十六术为邪五乘之法为正。斯则正名劣也。五乘虽正犹未妙极。唯有一乘最为无上。则妙名为胜。故改前翻用后译也。颂曰是乘微妙清净第一胜二乘也。于诸世间为无有上出人天乘也。故对彼粗乘以佛乘为妙矣</p>
<p>问。妙有几种</p>
<p>答。略明二义一相待妙二绝待妙。相待妙者待粗说妙。绝待妙者非粗非妙不知何以字之。故强名为妙</p>
<p>问。何故立斯二妙</p>
<p>答。至人善巧一往对粗说妙。封执名者谓道乃非粗理应是妙。是故次云待粗说妙未是好妙。所以然者虽复绝粗犹未绝妙。若非粗非妙粗妙两绝乃名为妙也。绝待之目起自于斯。观公经序云。寄花宣微而道玄像表。称之为妙而体绝精粗。颂曰是法不可示言辞相寂灭。二乘所以息虑补处所以绝望。唯佛与佛乃能究尽</p>
<p>评曰。观公冥同今意也。难曰。详此释者唯明果妙。乘通因果者不应偏执。答以理言之唯果妙耳。因乘未极则非妙也。但因学果行故随分说妙耳。有人但以因乘为妙者未究妙源也</p>
<p>次明二妙一开三显一以明妙。二开近显远以辨妙。此是一经之宗领。故就此以明妙即释第二法字也。就二中初总论十对次别详因果。此义若成则名为妙。如其不成便非妙也</p>
<p>总论十对者</p>
<p>问。此言妙者。佛果为是常故言妙。为未是常故言妙</p>
<p>答。光宅云公言。犹是无常。所以然者教有五时。唯第五涅槃是常住教。四时皆无常。法华是第四时教。是故佛身犹是无常。又此经自说无常如下文言。复倍上数虽复称久终自有限。故知无常。又药草品云终归于空。终归于空者既是无常终入无余也</p>
<p>问。既是无常为是了义为不了义</p>
<p>答。此经明一乘了义辨无常不了。故亦了亦不了也</p>
<p>评曰。此经开方便门示真实相。开二种方便示二种真实。二方便者谓乘方便身方便。二真实者谓乘真实身真实。若尔前开三乘是方便一乘是真实。既是实说名为了义。后开身方便身真实。云何未是实说为不了义。若同是方便真实。以后为不了义则前亦应然。又同是方便真实。以前为了以后为不了。亦应以后为了以前为不了也。又同是方便真实。以前为了以后为不了。则前分是满教后分为半教。前分为深后分为浅。有颠倒过也。今所明者依佛口说。初段明乘之权实后段明身之权实。乘之权实谓究竟乘。身之权实名究竟身。若言乘权实为究竟身权实不究竟。是人但信初分经不信后分经。故信不具足。大经云于十二部中唯信六部不信六部。斯言验矣</p>
<p>第二明因果义。旧云初开三显一以明因。次开近显远以辨果。依旧判者因亦满亦半。果则唯半不满。明会三归一故一乘究竟为因满。但明缘因未辨正因。故因不满。明果虽有近远之异皆是无常故唯半不满也</p>
<p>评曰。此释二失。一者云初段明因后章辨果。是义不然。昔明因三果三今辨因一果一。何得开三显一但明因耶。若今日明一唯是因者则昔明三乘事亦应然。又明今一佛果乘究竟。明昔三因三果皆不究竟。正引物果一。云何乃明因耶。此义文中已说。二者若言初段明因了后章辨果未了。即因胜而果劣因深而果浅。是义不然。又因异声闻果同罗汉。所以然者会三归一故因异声闻。犹是无常故果同阿罗汉。又以今一因感无常之果。亦应以昔二因招常住之报。不可以三乘因得常住果者。亦不可以一乘因得无常果。又因满果半则因非果因果非因果。故非因果义也。今所明者对破二失以明二得。初段开三显一。一者通因果。故昔则有因三果三。今则有因一果一也。二者此经辨究竟之因圆满之果。会三归一之因。因名满因。开近显远之果。果名圜果。故因名果因果名因果也。又因具二因故因满。一者正因谓佛性。二者缘因即万善如前说也。果具二果一迹身果二法身果也</p>
<p>第三辨三德。初段经明权实二智即是般若。后段辨本迹名为法身。此二无累称为解脱。是故斯经三德斯备故名为常</p>
<p>问。大经可有三德此经云何亦明三德耶</p>
<p>答。此经明一佛乘因一佛乘果。一佛乘因因具万行。一佛乘果果具三德。二乘之因因不具万行。二乘之果果不备三德。若果不备三德则果不异二乘。因不具万行因不异二乘耳。岂可然乎</p>
<p>问。何以知初段明般若后段辨法身</p>
<p>答。般若是口密法身是身密。如四相品说。前明智之权实故是般若。后辨身之本迹故宜明法身。解脱者斯二无累即解脱也</p>
<p>第四对二缘。初辨智之权实对声闻说。今明身之本迹对菩萨说。对声闻说。身子为小中之极。大小交接故反小以归大。对菩萨说弥勒为因行之极。与法身相邻故反因无常令证果常。若法身犹是无常。则因果同位。因人复何所学耶。又因亦无常果亦无常。则因位之人能测果德。慈氏复何所疑耶。今所明者前对小人说大令小归大。今对无常人说常令无常人证常。又小劣而大胜故说大。以引小令小慕大。无常劣而常胜故。说常以引无常。令无常者以慕常。故有二教二缘两段差别。若法身无常者教无引缘之能。缘无欣教之理也</p>
<p>第五明双治。初段明一乘。异昔三乘。故以三为病一为药以一斥三。后章明今常。异昔无常。常为药无常为病以常斥无常。故有今昔药病相治也。若后段犹明无常者。但有前治无后治也。则前病得消后痾不遣也</p>
<p>问。明果亦异昔也。昔明八十或七百僧祇。今云复倍上数。岂非异耶</p>
<p>答。虽言复倍终是无常。但短长为异耳。若终是无常终无后治也。若言昔是短无常今是长无常。终是无常者。亦应昔日粗三今日妙三。终有三也。若三一相对昔三合不三。亦应常无常相对昔无常今不无常也</p>
<p>第六举二地。对两生死。前会三归一则免于二地。人天乘入一乘故离凡夫地。声闻缘觉入一乘故离二乘地。离凡圣二地故发菩提心。渐渐修行入十信十住十行十回向十地乃至等觉。此则因义圆满也。果若犹是无常则未免二死。若未免二死则未度五百由旬。若已度五百则已免无常。又若果未免二死则果未圆。若果未圆则十地因亦不满。辨因之义亦不成也。今所明者。初段令一切众生离凡夫二乘之地发菩提心。乃至修行菩萨行至乎等觉。后章明果永除五住。具倾二死故果义圆。以因满果圆斯经究竟</p>
<p>第七明二妙。初段明一妙后段明常妙。初段明一妙者以道无有二故名为一。如华严云。一切无畏人一道出生死。但一道有二种。一者无九十六种之异故言一。二者无五乘之异故言一。无此二种故言一道。以不一故则便乖道。名之为粗。道无二故称之为妙。故初段正示一切众生一道清净也。第二段示一道是常者。虽知一道清净但未知一道为常无常。故次明一道是常。以道是常所以为妙。如来是证一道之人。以道常故诸佛亦常。以道妙故体道之人亦妙。以道一故体道之人亦一。故十方诸佛同一法身。所以然者。非道既是无常。道亦无常者。道与非道竟何异耶。若如由来说者。但有一妙无有常妙。妙义不足故不名妙法华也。又一道是常故一可称妙。由来明一犹是无常。故一亦非妙。若尔非但无常妙。亦无一妙。既无二妙但有二粗。今明唯一正道。随义说之。以至极无二故名为一。体非生灭所以是常也</p>
<p>第八明三引。释迦一化始终凡有三引。法华之前谓引邪归正。佛未出世有二种邪法。一者九十六术出家外道。二者一切世俗在家众生。此二种虽异并非佛法故名为邪。如来出世引此二邪归五乘正法。此二种人中有无闻非法者。以人天善根而成熟之。有三乘根性者以三乘法而化度之。故引此二邪归五乘之正。二者引异归同。法华之前虽免二邪仍执五异。是故引于五异归乎一乘。即初段意也。第三引因归果。五乘虽入一乘犹是因位。故引因归果令证法身。如声闻领解明十信之始。弥勒疑除辨十地之终。引此始终二因归如来究竟法身之果。此三引无教不收无义不尽。非止局释迦乃贯通诸佛。已以三引究竟故名圆满之经。即是了义常住。又三引究竟。是故下品明多人得道。自法华之前但有初引未有二引。故得道者少也。若后段犹明无常。但有二引无有三引。又但有引声闻无有引菩萨。以声闻不信一今令入一。故引声闻。菩萨与佛同是无常。云何引菩萨耶。又亦不得引声闻。所以然者。诸佛及弟子声闻缘觉众皆是无常身。云何得引之。又佛若无常令二乘人而起退心不复求佛。又三乘犹是无常名为半字。大经云为声闻说半字。此经正教菩萨。云何说半字耶</p>
<p>问。三引究竟何故复说涅槃</p>
<p>答。诸子有二种一不失心二者失心。不失心子闻三引究竟皆得领悟。余失心子闻三引不悟。故方便唱灭为说涅槃方得受道也。若尔涅槃最为钝根人说</p>
<p>问。涅槃为钝根人说者应浅耶</p>
<p>答。教非浅也。但于缘悟故转势说之。如犹是一药。不失心者前服失心者后服。犹是一正道。利者前悟钝者后悟。涅槃法华更无异也</p>
<p>问。涅槃为最钝根人说者何得经云为人中象王迦叶说耶</p>
<p>答。须识二缘。一历教不悟缘。从见佛初生乃至闻法华不悟者名历教不悟缘。此是最钝根人。至涅槃方悟也。二者前已得悟今至涅槃更复进悟。如迦叶等大利根人。为此人故说涅槃也。又有根缘不闻前教直闻涅槃。即具足识如来究竟因果名大利根人</p>
<p>问。历闻前教得悟何故是钝。直闻涅槃领解云何为利</p>
<p>答。历闻诸教从小至大从浅入深。故为钝。直闻究竟而悟名为利根也</p>
<p>第九辨三轮义。初段开三显一谓教权实名说法轮。次章辨开近显远名神通轮。说法轮谓始终一切教。一切教虽多不出权实。五乘即权教一乘即实教。昔则开一为五今收五归一也。神通轮谓始终一切身一切身虽多不出本迹身。始生终灭前凡后圣名为迹身。无始无终不生不灭名为本身。昔则以本垂迹故隐本为显迹。今则以迹显本废迹而明本也。他心轮者通贯二教二身也</p>
<p>问。法华之前亦有三轮义不</p>
<p>答亦有三轮。但说法轮未开教之权实。神通轮未开身之本迹。今始俱开故与昔异也</p>
<p>第十明二说。一者直说。二释疑成前说。直说者初段明无九十六种之邪异。亦无五乘之正异。三世诸佛唯有一道也。第二段成前说者。道虽无二若犹是无常。还同九十六种道。亦还同五乘之道。不名一道。今明九十六道自是无常道。今明一道是常道。五乘之道谓无常道一乘之道方是常道。故举常道成前一道也</p>
<p>次别明因妙义。旧云此经但明缘因成佛未明佛性正因。故因亦未妙。评曰。前已略说。此事不轻今当广说。此经对粗言妙形三辨一。昔有三乘则有三性。今唯一乘则唯一性。盖是数之然也。若乘一而性三盖是数不然也。今请难之。若乘一而性三者性既有三。则众生或有成佛或有不成。所以然者有于三性无有一性。是故或成或不成。若尔者何得经云一豪之善皆成佛耶。又若今无一乘性而成佛者。昔应无三乘性而成三乘也。又昔有三性有成三之理。今无一性无成一理。又无一乘性而成一者。等无三性何不成三。又至法华虽明一乘犹有三性者。则乘一而性三。若乘一而性三。则昔乘三而性一。不可乘三性一岂得乘一性三。又乘一性三即事相违。智人不信。譬如唯成一味复云乳有五性。乳有五性者岂唯成一味。若成一味云何复说性五。微识盐梅少异木石。不说此言言尚不成。义何犹立。若言今教无有三乘性。异昔有三性者。亦应今教有一性。异昔无一性。盖亦是数然也。若言今明无三性复明无一性者。既无三性不成三乘。若无一性何犹成一。若言佛不说有一乘性复不明无性。但覆相说一乘成佛者。此无成佛因缘。何由得成佛。夫论成佛者必有其义。众生有作佛理可成佛耳。不明有理无理何由成耶。譬如不论黄石有金无金而忽令人炉冶。事所未闻</p>
<p>问。此经下云人天两足尊知法常无性。既言无性岂得说一乘性耶</p>
<p>答。此明破性执耳。又破外道及小乘人因中有性义。若如大经佛性之性岂得言无耶。又难曰。既其无性亦无别佛种异三乘种。今遂有别种异五乘种。何故无别性异三性耶。若言万行为种无有性者。此之万行既无有性何必成佛。又一行无佛万行亦无佛。万行既成佛者一行亦无何不成耶。龙树云泥中无瓶而出瓶者。指端无车马饮食何不出耶。又若言恐昔我执未除故不说佛性者。何不畏今不得成佛而说有性。不应观前则怯望后便勇。以众事推之必知。应明佛性又应说佛性。所以然者。佛性是佛乘本。由有佛性故假缘显之。而但明缘因不说本性。则舍本攀条为不黠也。又天亲释金刚般若已明佛性。况法华而不说。又成道五年说如来藏经明有佛性。况法华未明。若言此非次第教故不应引之。可言金刚般若复是无方说耶。若言天亲等不足信者。五时是慧观所制。四宗是光统著述。何由则受。逆圣顺凡良所未喻。若言无文佛性之说故不用者。涅槃华严无梨耶之文则涅槃华严应未明八识。故不可即就一经令备一切教。则唯有一部八方何施。以有佛性故修行成佛。是故为妙。若无佛性则不成佛故非妙也</p>
<p>次别论寿量。旧云从大品至法华皆无常。汝以何义证法华常耶</p>
<p>评曰。今以三证。一法华前经证。婆数作金刚般若论云。三相异体故离彼三相是如来。此明生住灭三相与法身异体。离彼三相是如来一法身。则知金刚般若已明常义。况法华在后而是无常。若法华在后而是无常者。则般若为胜法华劣也。大品常啼品云。诸佛色身有来去法身无来去。则明法身是常。况法华耶。小品经分明辨法身不可迁灭与大品同意。第三净名经云佛身无漏诸满已尽。佛身无为不随诸数。此二句具足解如来常身</p>
<p>问。此二云何具辨法身</p>
<p>答。佛身无漏者子结断也。佛身无为不堕诸数者果缚断也。子果既断岂非常耶。又佛身无漏故异凡夫身。佛身无为异二乘无常身。是故佛身常恒无有变易。又佛身无漏五住皆倾。佛身无为二死俱离。此异菩萨身。菩萨从初发意至金刚已还。一念无明未断犹名诸漏无常。苦报犹在不名无为。佛已离之故是常也。又佛身无漏不可为有。佛身无为不可言无。非有非无即是中道法身故名为常。若是二边则名无常也。又佛身无漏即是解脱。佛身无为谓法身般若。但点虽有三不出得离以具三德。是故名常。又佛身无漏名之为空。佛身无为名为不空。故大涅槃具空不空义。即是常也。净名尚辨法身是常。况法华耶。又净名云诸仁者此身无常当乐佛身。既言此身无常当乐佛身。佛身犹是无常与己身同何所乐哉</p>
<p>问。净名序说明常耳。而未是经正宗也</p>
<p>答。此是愚人问也。领是净名所说皆是净名经宗。云何言非正宗耶。故肇师云。始自净土终讫供养其文虽殊不思议一也。又既非经宗即与宗相害云何说耶。又净名有二处四会。二处者一庵园处二方丈处。四会者佛国品庵园初会。方便品方丈初会。问疾以去方丈重会。菩萨行品以去庵园重会。若尔方便品是室内说之云何言非经正宗耶。又若净名经序与正说相违。则余一切经悉应然也。又子夏之序诗元凯之序传皆应乖正经也。次引法华文证三说三领解以明之。方便品明一种说。一广辨教之权实二略明身之本迹。如云唯有一乘法谓实教也。方便说三乘谓权教也。我始坐道场谓迹身也。从久远劫来赞示涅槃法谓本身也。身子还领二事。初文领解教之权实。次云如今者世尊从生及出家得道转法轮。亦以方便说。此领身本迹也。既言从生出家是方便迹身者。则不生不灭为实身也。既以生灭为迹身。迹身是无常无生灭为本身。本身则常斯一说一领也。次譬喻品明三车为权教一车为实教。如来已离因果诸患具一切德。谓法身也。而生三界朽故火宅谓迹身也。又云是时长者在门外立谓法身也。惊入火宅谓迹身也。迹身在三界八相成道故有生灭。本身出三界外故是无生灭也。信解品还领二事。一使谓实教也二使谓权教也。长者严饰谓本身也。脱珍御服着弊垢衣垂迹身也</p>
<p>问。此明本迹诚如所言。云何用此证常无常</p>
<p>答。今请问。长者眷属围绕为是法身为是应身。若是法身云何而有眷属围绕。出内取与复云何言中止一城。是释迦应身者脱珍御服着弊垢衣复喻何身耶。今所明者长者严饰即舍那身。出内取与谓舍那教。若尔舍那形教蕴在法华之中。法华教岂不说常耶。复云何言是半字耶。若法华是无常半字教者。舍那佛教义亦应然</p>
<p>问。此中何处有法身常文</p>
<p>答。中止一城既是应身。中止之前即是法身。故以法身垂舍那之迹。则法身是常也</p>
<p>问。释迦教中何处有三身文</p>
<p>答。像法决疑经云或见我身为舍那。为百千释迦围绕。或见我身满虚空即法身。或见丈六即应身也</p>
<p>问。但应领解二身。何故此经领解三身耶</p>
<p>答。此经领解一化始终故具领三身。三身别自有科。第三周亦具二事。教权实易知。如云我于余国作佛更有异名。此即明身之本迹也。领解中略而不陈例上可解</p>
<p>问。若尔三周具明形教寿量。何繁说耶</p>
<p>答。二周教广身略后周身广教略也。又初周举二身为成二教。后周举二教为成二身。次就二涅槃证即是。略释涅槃义就大小涅槃凡有三异。一者本性寂灭非本性寂灭异。二断三界内外惑异。三者具众德不具众德异。本性寂灭非本性寂灭异者。方便品云我设是方便说诸尽苦道示之以涅槃。是亦非真灭。此明昔方便涅槃也。诸法从本来常自寂灭相。佛子行道已来世得作佛。此明今教真实涅槃</p>
<p>问。此二涅槃有何异耶</p>
<p>答。文中已明竟也。但有人谓此为一乘文非涅槃也。今明不然。经文正对小涅槃明大涅槃。小涅槃为方便大涅槃为真实。故前句明非真实后句明真灭</p>
<p>问。此二涅槃云何开权实耶</p>
<p>答。如经自说小乘人灭烦恼故名小涅槃。大乘中云诸法从本来常自寂灭相故名大涅槃也</p>
<p>问。灭烦恼何故名小。本来寂灭云何名大</p>
<p>答。小乘不知烦恼及身本自不生今亦无灭。故见有烦恼生今欲灭之。是生灭观故名为小。大乘人知烦恼本自不生今亦无灭。以无生灭观故名大涅槃也</p>
<p>问。以何亦证小乘人不知本不生今不灭耶</p>
<p>答。即前文为明据义可知也。又释论云。大乘空门者。谓一切法自性空自相空。小乘空门者即折法明空。摄大乘论云小乘人不知诸法性空。故不得法无我真如也。又净名经云。佛为增上慢人说断三毒名为涅槃。若无增上慢佛说三毒即是涅槃。三毒即是涅槃者。三毒本不生今不灭。岂非即是涅槃耶。又法华论释二乘与一乘有无义。明无有二乘涅槃唯有如来大涅槃。故知此经辨涅槃与小乘异。若尔身岂同昔耶。第二明小乘涅槃与大乘涅槃异者。譬喻品小乘人但离虚妄名为解脱。其实未得一切解脱。三界子果名为虚妄。二乘脱之名得解脱。一切解脱者三界内外一切子果并皆离之名一切解脱。故大小涅槃短长义异也</p>
<p>问。小乘灭三界子缚名有余。灭三界果缚名无余。大乘复云何</p>
<p>答。灭三界内外一切子缚尽名有余。灭三界内外一切果缚尽名无余</p>
<p>问。小乘先得有余后入无余。大乘云何</p>
<p>答。即一时也。障佛无明既断无常苦报即净。故二涅槃一时也。出摄大乘论也。第三明大小涅槃异者小乘涅槃不具众德。大乘涅槃具足众德。如信解品云我等长夜修习空法。得脱三界苦恼之患。小乘涅槃无身无智故名为空。唯有法无人故名为空。大涅槃者具足身智及以人法。故信解品云无漏无为诸法之王。此文含一切义。无漏故谓解脱德。无为故具法身般若德。无漏无为即是法也。诸法之王即是人。故知如来之身无漏无为即是涅槃人法具足。信解品未具释此义也。又譬喻品明如来涅槃异二乘涅槃。义如云。皆以如来灭度而灭度之。不令有人独得灭度。此明大小二灭异。即是果果异也。又云是诸众生脱三界者。悉与诸佛禅定解脱娱乐之具。此明佛众德异。二乘德即果义异</p>
<p>问。大经何故先明果后辨果果。法华文前明果果后辨果耶</p>
<p>答。摄大乘论明佛二果与法华同。而两经异者。法华为小乘人保灭为正。欲以大灭代小灭。如以大车代小车。故先明大灭。小乘人不以余德为贵后明余德也。大经云欲叹涅槃故铭涅槃是果中之果居最后也。又此二实无前后。但约义分之耳</p>
<p>问。举二涅槃异欲何所明耶</p>
<p>答。欲例显二身异也。大小二涅槃既异。大小二法身亦异。小乘五分法身是生灭无常身。大乘法身谓无生灭常身也。若此经明法身犹是无常者。亦应此经明涅槃不异小乘也</p>
<p>问。此经明涅槃与昔不异。何以知然。此经明佛既是无常终入无余与小乘同也。又初品云佛此夜灭度如薪尽火灭。故知与小乘不异</p>
<p>评曰。此是大事宜请详定。前引方便品及譬喻品。佛口自说大小二涅槃为异。何故违反佛语而言不异。如此即是无信人也。又难曰。若大小二乘同一涅槃则因异而果同。是事不然。又大小乘本期在果。在果既同何须因异。今所明者二因异故二果亦异。无复异因终归一因。无复异果终归一果</p>
<p>问。此经云佛此夜灭度如薪尽火灭。此是小乘灰断涅槃。云何言是大乘涅槃耶</p>
<p>答。言薪尽火灭者感以为薪应以为火。故感尽而应息耳</p>
<p>问。何以知然</p>
<p>答。寿量品云以方便力故说有灭不灭。岂同二乘灰身灭智云如薪尽火灭耶。又感尽应必灭。盖是数之然也。大经云诸佛法尔有为亦然</p>
<p>问。有人云诸法从本来常自寂灭相。此明一乘寂灭三乘之相。汝今何故以配涅槃耶</p>
<p>答。此是人情义耳非佛义也。佛经前偈明非真灭后偈辨真灭。云何将配一乘义耶。若以此文明一乘无三相者。前文应云三乘非真灭。不应言涅槃非真灭也</p>
<p>问。今正明三乘一乘云何乃解涅槃耶</p>
<p>答。正以涅槃异故分三乘一乘异耳。良由一乘涅槃是真灭三乘涅槃非真灭。故一乘是真乘三乘非真乘耳。若不以涅槃异以简三一者。复用何物简耶。讲经者多迷此处希熟观文也。复有人言诸法从本来常自寂灭相者。初段开三显一。未得说言宝所涅槃。故且用大品实相涅槃故云本来寂灭耳</p>
<p>评曰。是亦不然。若摄大乘及地论正明自性清净为大乘涅槃。即是今文本来寂灭相也。彼论既释究竟涅槃。则知法华辨圆极真灭</p>
<p>问。众人何故皆暗而子独明乎</p>
<p>答。初释以五时局。后解将二段判。不细寻文故失其妙旨也。次引关河旧说以证常无常义。昔竺法护翻旧法华犹未见判其宗旨。自罗什所译新本长安僧睿法师亲对翻之。其法华序云。以寿无量永劫未足以明其久。分身无数万形不足以异其体。然则寿量定其非数。分身明其不实。普贤显其无来。多宝证其不灭</p>
<p>评曰。睿公亲承罗什制斯序者。即明常其明证。盖是法华宗本不得不依之矣。次河西道朗对翻涅槃。其人亦者法华统略明说法华经凡有五意。第四意云。为明法身真化不异存没理一如多宝品说。而群生不解为显此义故说斯经。又云多宝塔现明法身常存。寿量品明与大虚齐量</p>
<p>评曰。道朗着涅槃疏世盛行之。其所解法华理非谬说。明常之旨还符睿公。道场慧观云。同往之三会便归一乘之始也。灭影澄神乘之终也。灭影谓息迹澄神则明本。故迹无常而本常</p>
<p>评曰。还同睿公义也。次注法华云。非存亡之数曰寿。出修夭之限称量。明法身非形年所摄。使大士修践极之照。不以伽耶而成佛百年为期颐也</p>
<p>评曰。注释犹是明常而意极清玄也。何者既云非存非亡。即是不生不灭不修不夭非常无常。与涅槃经明法身绝百非不异也。次竺道生云。夫色身佛者应现而有无有实形也。形既不实岂有寿哉。然则万形同致古今为一。古亦今也。今亦古也。无时不有无处不在。若有时不有有处不在者。于众生然耳。佛不尔也。是以极决长寿云伽耶是也。伽耶是者非复伽耶。伽耶既非彼长何独是乎。长短斯亡长短斯存焉</p>
<p>评曰。道朗僧睿但明常义耳。生公注经明非常非无常义也。常无常皆是斥病对治悉檀耳。第一义悉檀即是法身。法身岂常无常等五句可取耶</p>
<p>问。药草喻品云究竟涅槃常寂灭相终归于空。岂非终入无余舍无常身智耶</p>
<p>评曰。光宅此言不识文意也。若云此经明涅槃空即是灭身智者。涅槃云大涅槃空可得然耶。又若身智终无常者与二乘竟复何异耶。今明药草品分明有二究竟凡举两果。一者初文云究竟至于一切种智。此举智果究竟。显二乘人智不究竟也。二者云究竟涅槃常寂灭相。终归于空。此举断究竟。显二乘人断不究竟既明两义。是以前后开二文也。以后明断究竟故。所以涅槃空无诸相</p>
<p>问。何以知举果及果果耶</p>
<p>答。譬喻品合大车亦举二果皆以如来灭度。灭度谓果果也。诸佛定慧谓果也。佛德虽多莫出斯二也。又龙法师为法华之宗。其人云。大涅槃空无诸相。又云空无烦恼。与今意同也。印法师云终归常住第一义空。忠法师云终归第一义空智慧也。又有人云佛果无累故空。注经云空有同尽乃名为空</p>
<p>评曰。前法师皆云常住空无相。或注经意迥越前判。谓空有俱绝故名为空也</p>
<p>问。既言寿量岂是常耶</p>
<p>答。若尔称无量寿应是常也。阿弥陀经云无量寿既非常者。今明寿量岂无常耶。今明有四句。一者实有量叹美长远故言无量。如阿弥陀经。二者实无量欲明量齐大虚故言寿量。即此经也。金光明亦尔。三者实无量而言无量。如大经云唯佛睹佛其寿无量。四者有量而言有量。如言释迦寿八十也</p>
<p>问。若此经明常何用涅槃耶</p>
<p>答。前已说竟。法华已明一乘胜鬘复何用明一耶。大品明空解诸般若复何用明耶。又若尔者第三时但有维摩明抑扬。思益应无用耶</p>
<p>问。二经明常者有何异耶</p>
<p>答。此经直明二义。一者教权实二者身真应。略开斯二众便解了。大经广明四德三点缘正二因。故与此经语异意同也</p>
<p>问。汝虽种种门说佛是常。此就道理明是常耳。而此经文佛口自说无常。不应违经明是常耶。如经云复倍上数终有限极。故终是无常也</p>
<p>答。此经明久已成佛。斯久已证常。证常之时尚非补处所知。今言复倍上数者证常已后。此岂可知。穷学不知则唯佛睹佛其寿无量。是故常也。又复倍上数者欲叙佛无始终义也。前明久已成佛而逸多不见其初。明无始义。今言复倍上数弥勒不见其后。明无终义</p>
<p>问曰。何故明无始终</p>
<p>答。见宝塔品亦因事密表不生灭。今假微尘譬明无始终。以身无生灭异凡夫二乘之身。寿无始终异凡夫二乘之寿。以凡夫二乘之身为生灭所迁。寿则有始成终尽一期所坏。故如来身不生灭寿无始终也。又肇法师涅槃论正明此二义。六趣无以摄其生。力负无以化其体。谓无生灭也。随之不得其踪。迎之罔眺其首明无始终。肇公不见涅槃华严。还采法华般若以作斯论。故与经意符也</p>
<p>问。此但经明成佛久耳。云何是无始终耶</p>
<p>答。今请详经意。若但明成佛久者于缘竟有何益耶。所以然者。始成之与久成皆是无常。今开久成竟有何利。今深取佛意者。昔明始于伽耶终乎双树。故是无常之寿。补处不见其初穷学不知其后。唯佛睹佛其寿无量。考斯文旨岂不允哉。三省愈彰再思已决也。故法华论云。复倍上数者示现如来常命。方便显多数过上数不可知故也。余见此文悲喜交至也</p>
<p>又问若以近成为方便以久成为实说者。法华明久成此实说。华严辨始成正觉便是方便。未可然矣。又大经云我闻半偈超弥勒九劫先得成佛。今请问之。超九劫者为是实说为是权教。若是实说者则法华为方便。又若超九劫为实说者诸小乘经论明超九劫。若尔三藏为实教法华是权经。若言法华明久为实。大经明超九劫为权者。则法华为实涅槃为权。又法华已开近云何涅槃更覆远耶。若近远两经回互者。三一之教义亦应然</p>
<p>又问若法华开近显远。明久已成佛为本近成为迹者。何故常不轻品更覆远明近隐本辨迹耶</p>
<p>不应一经之内前后相违。若一经之中本迹或覆或开。则三一或会或不会也。又若此经为明久已成佛实说者。则初开三显一诸佛共同。开近显远则释迦独有也。若言此义为例者。下分别功德品诸菩萨皆发愿。愿我于未来说寿亦如是。岂得言释迦独有开近显远而余佛无耶。以此众事详之。但知是寄无始终以显法身常义。有始终者皆是应迹。以此义通上诸经无一豪滞也。此义难明。本迹义及寿量品文更广论之。又设以复倍上数之言证无常者。经有二文前文明寿命无量阿僧祇劫常住不灭。后明复倍之言。若以后说为无常者。何故不以前证为常</p>
<p>问。何故前后相违耶</p>
<p>答。后文举因说果。明行菩萨道时所得寿命于今未尽。况得佛寿命而可尽耶。如在太子之位资财犹尚未竭。况登天子之位俸禄可尽耶</p>
<p>问。云何因中寿命不可尽耶</p>
<p>答。从十信至十地位。行既深则寿亦无量。况法身之龄而可竭尽耶。又必是无常而说是常者。此依道理则应获福无边。以佛说教本为显理故也。若是常住而言无常得无量罪。如释论云实无十方佛敬言有者则得福也。实有十方佛而言无者则获大罪也。今明是经究竟法身。百非不非百是不是与大经及华严不异。尚不可言常岂可言是无常耶。故名果妙。以此因果妙故名为妙法。次释莲华义。有人言外国名分陀利。此间翻为莲华。莲华有四色简三取一。谓白莲华名分陀利。白者诸色中本亦是喻白净平等慧</p>
<p>问。何故佛眼喻青莲华</p>
<p>答。青者喻佛眼色取相似为喻。白者诸色之本明一乘是三乘之本。故取白不取三</p>
<p>评曰。不然莲华者盖是通名。分陀利此为别称。何以知然。睿师序云诸华之中莲华最胜。而华未敷名屈摩罗。敷而将落名迦摩罗。处中盛时名分陀利。远法师云分陀利伽是莲华开发时名。然此华体以时迁名随形变。初出未开名屈摩蓝。衰落之时名为摩赖。当开发盛美色香具足时名分陀利伽。大经十六卷解十号云。人中莲华分陀利华。二名并出。应有通别之异。又列四华最后云分陀利华。河西道朗云鲜白色。又余处翻为赤色最香莲华。今明莲华是众华中之胜分陀利。又是莲华中之美所以云分陀利华也。又大经偈问云何处浊世不污如莲华。下菩萨品具举四华答。故知莲华是通名分陀利为别称也。今以通名为翻故云莲华也。若未开但因而无果。若已落但果而无因。今取正开因果分明。华譬因实喻果华譬教实喻理</p>
<p>问。何故梵本举其别称谓分陀利。此间存其通名称为莲华</p>
<p>答。分陀利必是莲华。今取分陀利之莲华非异莲华也。又外国此华有三时异名。此间无有三时异翻。故存其通称故含得别也</p>
<p>问。以何义故取莲华喻此经耶</p>
<p>答。略明十六种义。一明此华众华中最第一。释论云陆生中须漫那华为第一。水生中青莲华为第一。以喻此经众经中最为第一。故下云诸佛已说今说当说。而此法华最为深妙</p>
<p>问曰。已说即是法华之前谓般若等。当说即是法华之后谓涅槃等。何因缘故言法华最为难信解也</p>
<p>答。诸大乘经显道乃当无异。但法华已前大小分流法华已后会三又竟。但此经是反三之始归一之初。故最为难解称为第一也。二明此华由种而生喻一乘从缘而起。故下偈云佛种从缘起是故说一乘。三明此华开合有时。开则为昼合则为夜。以喻一乘隐显有时。大缘未熟故隐缘熟故显。四明此华能为瑞相。喻见法华必知众生皆得成佛。五明此华有三时之异终不离一华。以喻于一佛乘分别说三虽说三乘终归一乘。六明此华从微至着。以喻此经明众生一礼之福一念之功渐渐成佛。七明大梵王众生之祖从此华生。喻十方三世诸佛根本法身由此经有也。八明此华为人天之所爱敬。喻此经众圣之所尊重。九明此华虽生淤泥泥不能染污以喻一乘虽在三乘污泥污泥不能染污。十明此华生必在淤泥。喻一乘之人必起自生死。十一明此华开而现实。喻此经言巧而理显也。十二明此华不生而已生则华实俱含。喻此经不说而已说则因果双辨</p>
<p>问曰。若华实俱含将非因中有果因果并耶</p>
<p>答。莲华未是果故非一时。离莲华无果亦非前后也。十三者明此华必生于果。余华不尔或生不生。喻一乘之因必当作佛三乘之因或作或不作。十四者明此华为诸佛之所践玩众圣之所托生。喻此经诸佛护念教菩萨法也。十五明未敷之时而莲实不现。喻佛初出世说法明有三乘一乘莲实未现。华开实方现开方便门一乘真实方现。故此华有开未开。喻三乘之权一乘之实也。十六者佛初成正觉。故莲华藏世界说一乘法门。今为二乘人说于一乘。令二乘人同入法界共在莲华藏土。故借莲华以表此义</p>
<p>问。莲华但是譬名亦得是法说也</p>
<p>答。大集经偈云。慈悲为茎智慧为叶三昧为须解脱为敷。菩萨蜂王采甘露味。是故敬礼妙法莲华。若观此意具以众德为莲华也</p>
<p>问。莲华有几种</p>
<p>答。释论云有三种。一人中莲华十余叶也。二天中莲华百叶。三菩萨净土中华有千叶或无量叶。取其最胜为喻。即举菩萨华也。借近以况远者取即目华也。晚见法华论明此大乘修多罗有十七种名。显示甚深功德。应知一名无量义经者成就字义故。以此法门说彼甚深妙境界法故。甚深妙境界者诸佛如来最胜境界法故。二名最胜修多罗者三藏中最胜妙藏成就故。三名大方广者无量大乘门随众生根住持成就故。四名教菩萨法者为教化根熟菩萨随器法成就故。五者名佛所护念者依佛如来有此法故。六名一切诸佛秘密法者此法甚深如来知故。七名一切佛藏者如来功德三昧之藏在此经故。八名一切诸佛密处者根未熟众生非法器不与故。九名能生一切诸佛者闻此法门能成佛菩提故。十名一切诸佛道场者。闻此法门能成阿耨三菩提。非余修多罗故。十一名一切诸佛所转法轮者。此法门能破一切诸障故。十二名一切说佛坚固舍利。谓如来真如法身于此修多罗不坏故。十三名一切诸佛大巧方便经者。依此法门成大菩提已。为众生说天人声闻辟支佛等法故。十四名说一乘经者。此法门显示如来阿耨三菩提究竟之体。二乘非究竟故。十五名第一义住者。此法门即是如来法身究竟住处故。十六名妙法莲华经者。有二种义何等为二。一者出水义不可尽出离小乘泥浊水故。复有义莲华出泥水喻诸声闻入如来大众中坐。如诸菩萨坐莲华上。闻说无上智慧清净境界证如来密藏故。二华开者众生于大乘中心怯弱不能生信故。开示如来净妙法身令生信心故。十七名法门者摄成就故。摄成就者。摄取无量名句字身频婆罗阿閦婆等偈故也</p>
<p>第四辨经宗旨</p>
<p>问。此经以何为宗耶</p>
<p>答。说者甚众。略陈所见有十三家</p>
<p>第一远师云此经以一乘为宗。一乘之法所谓妙法。如譬喻品云是乘微妙清净第一于诸世间为无有上。评曰。未见远师序本。相传云尔然。寻经始终虽明一乘而一乘具有因果。何得但用于因不取于果。此则得在于因失在于果。又且果门已备可得称妙。因行未圆何得称妙。以果妙故可得为宗。因既不妙岂得为宗也</p>
<p>第二龙师云此经但以果为宗。彼云妙法者如来灵智体也。陶练滓累众粗斯尽故云妙也。动静轨物故云法也。法既真妙难以言辨。故借莲华为譬。所以果智为宗也</p>
<p>评曰。光宅受经于印印禀承于龙。龙为法华之匠。然此释以文义两推实符会经致。何以知之。开宗之始广说之初皆叹佛慧。故云为说佛慧故诸佛出于世。又云我所得智慧微妙最第一。故知一经始终皆明佛慧也。以理推者三乘智慧犹未圆满。唯佛智慧乃称究竟。既欲引三趣一宜令皆学佛慧。则以佛慧为宗也。然此慧照无不圆。累无不尽。称之为妙。体可轨模名之为法。唯此一慧为实余二非真称为一也。虚通自在纵任无碍目之为乘。详此释意应无间然矣。但既有妙果必有妙因。考经始终因果斯备。若偏以果为宗即得在于果失在于因。义亦未允也</p>
<p>第三宋道场慧观法师序云。此经以妙一为名真慧为体。妙一为名者。三乘异流是即非真。终期会归其乘唯一。其乘唯一谓之妙法。颂曰是乘微妙清净第一。于诸世间为无有上。真慧为体者。释迦玄音始唱赞佛慧甚深。多宝叹善则称平等大慧。颂曰为说佛慧故诸佛出于世。唯此一事实余二则非真。其序又云。会三归一乘之始也。此明三乘同入一乘始得信解。故名为始也。觉慧成满乘之盛也。此明佛果成满谓乘之盛。灭影澄神乘之终也。此明息迹归本。明法身常恒。谓乘终也。慧观作序竟以示罗什。什叹曰。善男子自不深入经藏。岂能作如是说</p>
<p>评曰。寻观此释名体具足因果圆满。始终两举本迹双明。文旨允契如什所叹也</p>
<p>第四中兴寺印师云。此经亦以一乘实慧为体。下开宗中叹云。佛智甚深即是实慧。又云唯佛与佛乃能究尽诸法实相。诸法实相即是一乘妙境。故境智为经宗。所以然者非实境无以生实慧。非实慧无以照实境也。所以铭一乘。为实相境者体无三伪故称实相也</p>
<p>评曰。印受经于龙龙明佛慧为宗。而印加之以境。故以境智为宗。然经非无境智。但又阙因果方之于观亦未尽美矣</p>
<p>第五光宅法师受学印公之经而不用印公之释。云此经以一乘因果为宗故经有两段。初开三显一以明因。后开近显远以辨果也</p>
<p>评曰。光宅所明盛传于世末学推之。又既有因果之文应符经旨。今以文义推寻意犹未允。何者后明开近显远可得是果。前辨开三显一非专明因。所以然者。昔日明三则有因三果三。今日辨一则有因一果一。开昔因三果三皆是方便。显今因一果一并为真实。何得开三显一以辨因耶。又因果乃圆本迹未足如前评也</p>
<p>第六师云。此经既开权显实。则宜以二智为宗。开三即是明权显一所谓辨实。以下开近显远义亦例然。开近谓权显远为实。未详作者</p>
<p>评曰。权实二慧总贯一经。诚如所说。考斯权实唯是果智。终以果为宗。同前评矣。又若以权实为宗则应具以三一为体。今不可以三一为体。何得以权实为宗。又初段开权显实宜名权实二智。后章开近显远宜称本迹二身。若皆用权实则身智相浑也</p>
<p>第七师云既名妙法即以妙法莲华为宗。妙法者即是佛所得根本真实法性也。此法性不受惑染。不与惑同名之为净。以是净故称为妙也。故用此为题即以为宗。莲华者如前引大集经。取众德为华不用世间莲华也</p>
<p>评曰。寻此师学集出此方。谓第八识自性清净亦名性净涅槃以为妙法。既云是佛所得还是果义同前评也。又摄大乘论阿僧伽菩萨所造及十八空论婆薮所造皆云八识是妄识。谓是生死之根。先代地论师用为佛性。谓是真极。昔般若未度远师已悟真空。涅槃不尽生公照知佛性。诸地论师有惭先见之明矣。又此经所兴不正明八识。八识之义别付余解说耳</p>
<p>第八师云此经以常住为宗。所以然者。大论佛教所宗在常。是故此经以常为宗。但教门未极止。是覆相明常耳</p>
<p>第九师云此经以显了明常故以常住为宗。如下文云。常住不灭但与涅槃明常广略为异耳</p>
<p>评曰。此二师虽有覆显为异而明常义同。然非无有常住之文。但常义是开近显远之意。非一经始末之说也。又释论云。法华经是秘密法。明罗汉授记作佛。非正明常义也。覆相之与显了至寿量品自具详之</p>
<p>第十师云以万善为体。但使是善善必无朽皆当作佛也</p>
<p>评曰。万善为体犹是因义为宗。得在于初章失在于后段。复同前评也</p>
<p>第十一师云万善为体。此大通漫。此经既明一乘但取乘之饰具。宜用一乘为体。乘饰具者如下云。其车高广乃至驾以白牛。但取无漏大乘简除有漏之法也</p>
<p>评曰。寻此释用一乘为体。与初师不同。初师总明一乘。今但取无漏明义。既局非所用也</p>
<p>第十二长安僧睿法师法华序云。寻经幽旨恢廓宏邃所该甚远。岂但说实归本毕殊途而已哉。乃大明觉理囊括古今。寿量定其非数分身明其不实。普贤显其无来多宝明其不灭。此乃丧功于本无忘期于二地也</p>
<p>评曰。睿公亲承罗什。是传译之宗。制斯一序。故自冠绝众师。与光宅一门数条硕异。初开三显一以明因。睿公总云说实归本。说实归本者一乘一因名为真实。非但初段正明于因。此一义不同也。光宅云次章明果犹是数量。睿公云寿量定其非数。非数者常恒不变无有限数。二不同也。光宅云此经未明常唯一法身而垂万迹。睿公云分身明其不实。不实者释迦之与分身皆是应迹。非是实身则显法身为实。三不同也。普贤无来多宝不灭。乃至丧功于本无忘期于二地。此皆辨忘名绝相无住无得不因不果非始非终不一不二乃至非常非无常。显诸法实相不可言宣。四不同也。与光宅四异将慧观。三同既其共禀什公。一车无二辙矣</p>
<p>十三刘蚪集注采安林壹远什肇融恒八师之说。其序大意云。教凝于三一之表果玄于丈六之外。无名无相者此经之旨归。自非道越三空智通十地者孰能辨。名于无名厝说于无说者哉</p>
<p>评曰。寻注意与睿观等大同同辨无依无得忘言忘相之说也</p>
<p>问。已闻异说未见今宗。为异众师为同诸匠耶</p>
<p>答。若以悟而言禀斯异说各蒙益者。则众师释无可为非。若闻而不悟则众师无可为是。一师之意唯贵在于悟耳。宜以悟为经宗无论同异也</p>
<p>问。符经须录背文宜弃。何故朱紫共贯之清浊尚混流。唯悟为宗未详可领</p>
<p>答。假设符经闻而不悟于缘非药则应弃之。如其释背佛经。闻而受道则成甘露理应须录。故甘毒无定唯悟为宗。晚见摄大乘论与一师大致符会。菩萨于一切法无有定教无有定身。唯利益为定也</p>
<p>问。若于缘取悟无不契道。论中何故显正破邪</p>
<p>答。为缘不悟是故破邪。如其契道无非正说也</p>
<p>问。唯悟之言乃应会道。未知此说出在何文耶</p>
<p>答。斯乃众圣之本怀经论之宗领。非但会理亦有诚文。故大经云。一切诸法无有定相。若有定相是生死相是魔王相非佛法相。以无定相是故如来非道说道道说非道。常说非常非常说常。法若有定是应说是非应说非。而是非反论真伪互说者。故知法无定相唯悟是从。又诤论中云。我诸弟子闻是说已不解我意。虽领正言乃成邪说。又中论云。一切实一切非实。亦实亦不实。非实非非实。了者于四句皆是佛法。不了者四句皆是魔法。又释论云。不得般若方便力故学阿毗昙门堕有见中。学空门堕无见中。学昆勒门堕空有见中。学非有非无堕愚痴论。得般若方便学此四句不堕四见。又文殊问经云。十八及本二皆从大乘出。无是亦无非我说未来起斯二十部。皆是如来赴缘方便。闻皆得道故无非大乘。又大集经云。虽有五部皆不妨如来法界及大般涅槃。又求那三藏师偈云。诸论各异端修行理无二。偏执有是非达者无违诤也。以此而推用悟为宗。斯判宜允。此非但欲通一教乃总贯众经也</p>
<p>问。若唯悟为宗子前何故评其得失耶</p>
<p>答。若领先通无俟今问。如其未晓更为折之。大判前言凡有三辙。一者于缘并悟则众释无非。二者闻悉失迷则异说无是。三者自有于此即悟于彼生迷。则此说成正彼言为邪。故法无定相。显在于兹唯悟是宗事彰今说也</p>
<p>问。若约缘悟为正缘迷是邪此言通漫。自有是佛口说非佛口说。然佛说中有了义经不了义经。若尔者则应有正说邪说。今就文而判何释符经耶</p>
<p>答。如前所评得失已彰</p>
<p>问。前明得失自是旧宗。今欲安心愿闻异说</p>
<p>答。夫欲安神好异者。盖是入道之巨累通教之尤毒。今当为子陈之失心。有所安则情有所寄。情有所寄则名有所得。有所得者则有所缚。有所缚者盖是众累之府藏万苦之林苑。子欲安神事招斯过。又云愿闻异说。若云求异则异更有异。使异异无穷。古语云真言归于竞。辨宗逾出于好异。可谓去城逾远岐路逾多。乖之弥至失之弥甚。必欲会虚宗契玄寂者。宜自同于前冥异于后。内视不己见外听不我闻。虚其心实其照者。即是闻所未闻。未曾有法如此。法者称为法华。法华大宗其意在此</p>
<p>问。若心有所依既称有所缚。情无所寄还复染无。其犹逃峰趣壑俱不免于患难。故下经云。若有若无见具足六十二</p>
<p>答。诚如所问。前为借无以出有。有病既息无亦不留。释论云如霜雹草死草死而雹消。若能远离二边乃称妙悟也</p>
<p>问。有无双离乃可二见不生。今明非有非无即堕愚痴论也</p>
<p>答。子初关滞有次辙染无。今虽两是病消双非疾起。可谓众生处处着斯言验矣。若能远离二边不着中道。萧焉无寄理自玄会。返本之道着乎兹矣</p>
<p>问。虽云众生处处着复云引之令得出。请示玄宗令虚心无寄</p>
<p>答。经言是法不可示言辞相寂灭。今当示不可示。子宜闻无所闻。此经以实相正法为宗。明因辨果。开权显实皆是无名相中假名相说为其用也</p>
<p>问。何以知实相正法为宗</p>
<p>答。如前所引。是法不可示即是实相也。又过去二万亿日月灯明佛云。诸法实相义已为汝等说。又云诸法寂灭相不可以言宣。又云诸法从本来常自寂灭相文处甚多非可具举。又夫欲辨宗须观经题。题云妙法者即是正法。正法者如华严云。正法性远离一切语言道一切趣非趣。皆悉寂灭相。正法绝于名相故乃名为妙。若四句所及何妙之有耶</p>
<p>问。若非因非果亦应非正非邪非虚非实。何故名为实相正法耶</p>
<p>答。实如所问。非邪非正非实非虚不知何以目之。为欲出处众生于无名相中假名相说。故强名正法耳。故大经云低罗婆夷实不食油强名食油。皆有类也</p>
<p>问。若言非因非果非虚非实者。斯乃真谛四亡。复何开一乘妙旨</p>
<p>答。既言非因非果亦非俗非真非缘非观。故释论解般若云。因是一边果是一边。离是二边名为中道。又云缘是一边观是一边。离是二边乃名中道。肇公涅槃论云。法无有无之相故无数于外。圣无有无之智故无心于内。于外无数于内无心。彼已寂灭乃名涅槃。岂是真谛</p>
<p>问。云何因果为用耶</p>
<p>答。正法实非因果。为众生开因果法门。故名为用。权实亦尔。但今明因果异旧因果。所言因者具足二因。一者佛性二者缘因。以众生有佛性故修万行方得成佛也。所言果者亦具二果。一无德不圆。二无累不尽。此义现法华论后当说之。故言正法为体因果为用也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>