<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华玄论卷第四</p>
<p>　　　　胡吉藏撰</p>
<p>初明一乘义即释会三归一义</p>
<p>问。经云十方佛土中唯有一乘法无二亦无三。云何名为无二无三耶</p>
<p>答。有人言无二者无声闻缘觉二。无三者无偏行六度菩萨乘。又昔三乘皆是方便。今教别有一大车。异昔三也</p>
<p>问。何以知然</p>
<p>答。经云佛以方便力示以三乘教。既以三为方便即以一为真实。即会昔三乘归今一实也。又云愿赐我等三种宝车。昔既索三今便赐一。故索所不与与所不索。即知别有大车异昔三小。以文理推之即有四车也</p>
<p>评曰。三车诤论纷纶由来久矣。了之即一部可通。迷之即七轴皆壅。今以八文征之。方见此释为谬。第一文云如来但以一佛乘故为众生说法。无有余乘若二若三。此文次第列三乘也。但以一佛乘者谓佛乘为第一也。无有余乘若二若三者。无有缘觉为第二。声闻为第三。以此文详之即唯有三车。即执四为谬矣</p>
<p>问。经常列三乘不作此之次第。今何以说三</p>
<p>次云唯一是实余二非真者。唯一佛乘欲引导众生故方便说三。考实而言唯一佛乘是实。余二非真。是故说三说二犹一意耳。请设近喻以况远旨。如父手中唯有一果欲引诸子说一果为三果。考实而论唯有一果无二果。是故二文无相违也。以三二既明会义可领。晚见法华论。释十方佛土中尚无二乘何况有三。与今意同。论云此是遮义。是遮者明无二乘涅槃。唯佛究竟无上菩提。有大涅槃耳。此但明无有二乘唯有佛乘。不言无偏行六度菩萨乘。故光宅失旨也</p>
<p>次论四句</p>
<p>问。会三归一．破三归一．开三显一．废三立一有何异耶</p>
<p>答。会三归一者有会教会行会缘。言会教者昔开三乘五乘之教并为显一道。所表之道既一能表之教亦复无二。故一切教皆名大乘教也。会行者汝等所行是菩萨道。如来昔说有三行者。为趣一道故令修三行。所期之道无二。能趣之行岂三耶。所言会人者如来出世本为教菩萨。不教余人。三人所行既是菩萨道。能行之人皆成菩萨也。故文云但为教菩萨无声闻弟子。但会教正是一时。会行及人远令至佛也</p>
<p>问。会有几种</p>
<p>答。自有融会称会。自有会归称会。若会归称会如向所明也。融会称会者。既会三归一竟。缘即疑云。三若归一何故说三。是故释言。昔以方便故说三。今以如实故说一。此是融会今昔三一之义亦名会也。若是会归之义正就三行也。融会之义宜就教门。所以然者。若会三因同归作佛。如此之义会行为正不用教门。作佛故教非会归也。若取设教之意。为显一乘此名会归之会也。破三归一者昔说三乘本为表一。而众生遂保执三不受一教。故须破其执情名破三归一也。是故文云今为汝等说实。汝所得非灭也</p>
<p>问。但破执情亦破教耶</p>
<p>答。三教于佛恒是一教。故大经云。常行一乘众生见三。若尔于佛即不破也。但破众生执教生迷不破教也。开三显一者开昔三是方便。显今一是真实。废三立一者昔为不堪闻一故权说三教耳。今大缘已熟堪闻一教。即宜废昔三立今一教也。方便品云正直舍方便即是废义也</p>
<p>次论乘体</p>
<p>问。何以为乘体</p>
<p>答。乘通因果。果乘以万德为体。因乘以万行为体</p>
<p>问。何以知通因果耶</p>
<p>答。后当广说。今略取二文。十二门论以六义释乘。诸佛大人之所乘故故名为大。谓果乘也。观世音等之所乘故故名为大。谓因乘也。此经云佛自住大乘如其所得法。以此度众生。为果乘也。是诸子等乘是宝车直至道场。谓因乘也。法华论具明乘通因果。后当出之。唯识论亦然也</p>
<p>问。释论云六度为乘体。云何乘通因果耶</p>
<p>答。此说因乘耳。广乘品中具明万德万行也</p>
<p>问。因乘之中云何本末</p>
<p>答。六度虽是大乘体要须波若正观。由波若正观万行方成。即波若为本余行为未。此就乘体中自开本末</p>
<p>问。同是无得六度皆是正体。有何本末</p>
<p>答。若六度同是无得者。要须波若方成无得。故波若为本五度为末。大品云鸟集须弥同一金色。虽同金色而须弥为本。要由须弥色乃同耳</p>
<p>问。因中之乘以波若为主。果地万德用何为宗耶</p>
<p>答。论云因中名波若果中名萨婆若。即果乘以萨婆若为主也。是故此经始末皆叹佛慧。如云为说佛慧故诸佛出于世。乃至多宝所叹平等大慧。即其事也。摄大乘论亦言智慧为乘体也。此是不二二开本末耳。因缘无碍一一行摄一切行。皆得为因乘本。一一德摄一切德皆果乘本也</p>
<p>问。法华具明因乘果乘。何者为正</p>
<p>答。辨宗之中以说斯义明正法。为乘者此乘非因非果始是正也。今就方便用者以果乘为正。所以然者果是妙极因未妙极。经题秤为妙法故宜以果乘为正也。以标此妙极之果令三乘人及一切众生皆修妙因。趣此妙极之果。然后始得明因乘耳。若发趾即明因乘为正者。竟末标所期知何所趣耶。如人先知宝所然后修行趣之耳。以此而推果为正也。此义文已广明寻之自见。后见法华论释尚无二何况三耶。明无有二乘涅槃唯有如来大涅槃名为佛果。故知二乘亦取果乘为正。大乘亦取果乘为正。是以论但举涅槃也</p>
<p>问。乘有广狭义不</p>
<p>答。五乘相望自辨广狭今不明之也。就一乘中自论广狭者。果乘无累不尽无德不圆故称广也。因行不尔故称为狭。就因中自论者。初地得百法明门故狭。二地得千法明门故广。如是可知也</p>
<p>问。云何一体乘异体乘耶</p>
<p>答。与波若相应无依无得不二观现前。如一念品说。菩萨一念具万行。此是一体乘。未得此观现前名异体乘。然从初发心则学不二观。故从初发心时是一体乘。则一念具足万行。故云发心毕竟二不别。但约此观明晦故开一体异体耳。约位明者得无生忍为一体乘。未得无生忍者为异体乘</p>
<p>问。何以然</p>
<p>答。大品云但燃灯佛以得无生忍即不离六度等无得万行</p>
<p>问。云何是近乘远乘</p>
<p>答。以波若心所起。如不住法住波若中。无所舍具足檀等六度。不生故具足道品。亦如广乘品列一切德行。后皆结言无所得故。如此之乘名为近乘。若说低头举手皆成佛者。此是有所得善名为远乘。何以知然。法华云是乘微妙清净第一。于诸世间为无有上。此岂是人天有所得善耶。今菩萨所行从初发心即行无所得观。此是近乘无有远乘。但就无所得中自有明晦故分近远耳</p>
<p>问。释论解无生品中云。有近道远道。近道者谓三十七品。远道者谓六波罗蜜。然道品与六度俱皆是乘。何故分近远耶</p>
<p>答。数论师地论师法华等师无有此义。故不释也。今明此义可有四列。一者六度道品是无所得故俱近。二俱是有所得故俱远。三无所得六度为近。有所得道品为远。四无得道品为近。有得六度为远。今明六度为远道品为近者。为释无生品经文。经文云有世间六度出世间六度。道品但明出世。不明世间。论主解此一义故明六度为远道品为近</p>
<p>问。六度何故远道品何故近</p>
<p>答。六度杂有世出世故远。道品纯是出世间故近</p>
<p>问。六度何故杂道品何故不杂耶</p>
<p>答。六度中明通浅深。如布施持戒忍辱等通于浅深。可得有杂义。道品中明定慧。定慧深于施戒。就此一义故六度为远道品为近</p>
<p>问。此义约大小乘分近远以不</p>
<p>答。若就大小乘一往分者。道品是小乘行故为远。六度正是乘体故为近。若就菩萨具一切行。皆是无得。悉是正行。六度道品俱是近乘也</p>
<p>次论运出义</p>
<p>问。运出明乘者。因乘果乘何者为正耶</p>
<p>答。就因门正明运出。释论云是乘从三界中出至佛果。即住变成萨婆若。故因乘为正也。若以能运出众生者。即佛乘为正。唯佛能具运出一切众生。而因乘不及果也</p>
<p>问。云何是自运运他</p>
<p>答。就运出为义者。言因乘者有自运运他。果乘但有运他之义。佛即已出无劳更运。若纵任自在明运者果德具有此运也</p>
<p>次论乘具</p>
<p>问。世间乘有能乘之人及所乘之法及乘行具。一乘亦有此不耶</p>
<p>答。有也。大品云是乘及所乘因法释论云六度正是乘体。慈悲与方便此二为大乘挟具。所以然者。以有慈悲故能广运众生。有巧方便故能出生死。又有慈悲故不随二乘地。有方便故不随凡夫地。出此二地故能至佛也。故此二种名乘行具也。犹属一乘摄。但义分之故成二也。小乘法中无此行具也。次中边分别论明乘有五。一乘本谓真如佛性。二乘行即福慧等。三乘摄谓慈悲心。引一切众生悉共出生死。四乘障谓烦恼障及智障。三界内烦恼名烦恼障。余障一切行解名为智障。五者乘果即佛果也。唯识论解乘有三体六义。三体同前。一自性二空所显真如是也。二随流随顺自性流。福慧十地等法是也。三至果即随流所出无上菩提。及一切不共法也。六义者一体是如如空出离四谤。二者因谓福慧三者摄摄一切众生四境界了真俗修二谛。五障即皮肉心三障。六果谓无上菩提。此六义次第者正以真如为根本。以有如此故起福慧二行。起福慧二行故能摄一切众生。摄一切众生由照真俗迷境。故成惑则失乘理见境故能除惑。除惑故得佛果也</p>
<p>问。乘是何义</p>
<p>答。彼论释云。乘是显载义由真如佛性故出福慧等行。由福慧等行故出佛果。佛果载出众生。摄大乘论有三。谓乘因乘缘乘得。乘因者谓真如佛性。第一义空为乘因。乘缘谓万行。乘得即佛果也</p>
<p>问。真如佛性云何为乘体也</p>
<p>答。唯有真如佛性为真实。修万行为欲显此佛性。佛性显故名为法身。此三要相须。以佛性是本故名为因。虽有因复须缘因。因缘具故得果。今不违此说也。法华论亦明三种。一乘体。谓如来平等法身即是佛性为乘体。又云佛乘者谓如来大般涅槃。此即明佛果为乘体。此隐显为异实无两也。又释汝等所行是菩萨道。及低头举手之善发菩提心修菩萨行。即是了因乃为乘缘也。此犹是三种佛性义耳。乘缘谓引出佛性即了因也。乘体谓因佛性。乘果谓果佛性。不说果果性者。果果性还属果门。不说境界性者属因门故也。又广说有五。略即唯三也。又望于十二门论乘具四事。一者乘本。谓诸法实相。由实相生波若故实相为本。即是乘境义。二者乘主。由波若故万行得成故波若为主。即智慧。三者乘助。除波若外余一切行资成波若。四者乘果乘此乘故得萨婆若也。又此经明乘有三事。一车二牛三宾从。车通因果万德万行。牛亦通因果。中道正观离断常之垢为白。由此观故引万行出生死如牛。此即波若导众行义也</p>
<p>问。波若即是车云何复喻牛耶</p>
<p>答。一法二义分之。导引如牛运义名车。余行但有资成运出。唯有车义而无引导之能故无牛义也。此是因地牛义也。果地牛者内德则取真慧为牛。外用宜取六通无垢为白牛。驾之而游五道运众生也。宾从者果德为车。则因为宾从因行为车。则界外众行为车界。内行为宾从。如索车中释之。又大品明乘具五事。一者乘出即是乘始。谓从三界出。二者乘终到萨婆若。三者乘住谓万行无所住为住。四所乘法即六度。五能乘之人谓菩萨也</p>
<p>问。诸大乘经所明及中百大乘论等所辨此可信受。如唯识摄大乘及法华论等必可信耶</p>
<p>答。此论同是婆薮所造。付法藏中天亲有其人。是故可信。又观其义意。与大乘经论语言虽异而意不相违。是故可信也</p>
<p>问。三论学者恒弹破有所得义。云何今并用众家异说耶</p>
<p>答。兴皇大师制释论序云。领括群妙申众家之美。使异执冰销同归一致。以此旨详之。无执不破无义不摄。巧用无非甘露拙服皆成毒药。若专守破斥之言斯人未体三论意也</p>
<p>问。云何巧用云何拙服</p>
<p>答。若能心无所得言无所住。如空中种树虚里织罗。如幻如化。随病随人者。设行产业之事无非大般涅槃。并应正法波若名巧服矣。与此相违即名拙服。此意已如辨宗中释之。又龙树出世制作大意者。要先破洗一切有所得病。令毕竟无遗。莫问大乘小乘内道外道。有文作义及无文构造。凡心有一豪依得言有一句定相。皆悉洗之令毕竟净。然不净既去净亦无留也。如是五句令言穷虑息。然后始得于无名相中强名相说。虽强名相说说不动无说。故宝积叹云。能善巧分别诸法相。于第一义而不动。又经云善哉世尊。不动真际为诸法立处。若能于一切义皆如此用之。始是龙树大乘论耳。不尔者还同旧执。若留一豪心住著者。退无损于烦恼进不弘于佛法也。又破洗一切有所得大小病然后于一一义中宜用四悉檀贯之。今[堂-土+((口@〡)/┴)]略举一意。十二部经八万法藏皆是随顺俗。故有此言说。若不随俗则一无言无不言。故有所言皆随俗说。谓世界悉檀。十二部八万法藏言并相违。或三或一或无常或常。或佛出二谛外或二谛内。或三世有或一世有。如大经三十余诤论门。无智之者各执一意互相是非。现世起诤论增长烦恼。乃至断善根堕坠恶趣。似僧地狱正拟斯人。欲勉斯过者须用第二悉檀。所以八万法藏及尘沙法门并相违者。此是如来各各为人悉檀。故不相违背。如大经云。以此众生非一根性。非一善友非一国土。是故如来不得一向定说。以此义观之。于一切法门无所违诤。不起烦恼勉于似僧也。第三名为对治悉檀。如来所以说各各为人。说八万法藏及尘沙法门。皆为对治众生烦恼故也。如大经云。譬如大地诸山药草能为众生病之良药。我法亦尔能令众生烦恼病药。是故一切教门无有定性。但令病息。病息故无非药。病不息无是药也。既为息病病息药废。不应复执着之也。第四名为第一义悉檀者。前来三门皆是为众生故有如此方便。若论正道即不曾有一言。况有八万耶。尚非有言况是无言耶。故过一切言语灭一切戏论。如大炎四边不可触。以烧手故。用此四门可通贯一切义及文。以得此四门故一切经可构。一切病可治。不得四门一句经不可寻。一烦恼不可破也</p>
<p>问。何故就一乘义中释此意耶</p>
<p>答。一乘是三世诸佛正宗。就此中释之也。又如此了悟方是能动能出。故是乘耳。若作一句定执不动不出。何名乘耶。大经云。若有定相是生死相是魔王相。非佛法相。是故一切诸法无定无相</p>
<p>问曰。恒作无定相破定相者。如此即是定相</p>
<p>答。破定言无定耳。云何复更执无定耶</p>
<p>问。若都无所执者即是执乃不执于执。而执于无执故还是执也</p>
<p>答。今言无执者以执无故。言无执耳既言不执于执。岂执无执耶</p>
<p>问。执无复无无执即是断见人也</p>
<p>答。断一切见故名断见此可然也。大品云断一切见故名摩诃萨。正恐诸见不能断耳。又若有诸见可言断见耳。诸见本不有何所断耶。经云动心是魔网不动即法印</p>
<p>次论动出</p>
<p>问。大品云是乘能动能出是何位耶</p>
<p>答。论云动是顺忍出为无生忍。一者地前为顺忍登地为无生忍。二六地为顺忍七地为无生忍。若凡夫为三界者则地前为顺忍。发地入圣位出三界也。此则初地为出地前为动。若六地犹受肉身名为三界。即七地舍肉身出三界。故六地为动。七地为出。然二义之中先义为正也</p>
<p>问。小乘动出其义云何耶</p>
<p>答。准前可知。苦忍前名动苦忍名出。二者三果未勉三界为动。无学断三界惑尽为出。又有余名动无余名出。但就人而明者。小乘人唯有心出无有身出。异大乘也</p>
<p>次论乘障</p>
<p>问。乘以何物为障</p>
<p>答。释论既以六度为大乘体。六[卄/幣]即是障也。若取乘出生死义即着生死以为障。若取乘广大义即以狭劣以为障。若以出世六度无所得故能出。即以有所得六度为障。六[卄/幣]即是别障有所得即是通障也</p>
<p>次论二慧</p>
<p>问。空有二慧何者正是乘耶</p>
<p>答。旧有二释。一云空解为正乘有解为相从。例如十地空解为能生之本。有解为地上所生。次释云地义如前。若乘取运义即两解俱能运。今所明以中道正观为乘体也。中道正观非空非有。方能出有无二见故云空有并是乘方便用也。地义亦尔</p>
<p>次论始终真似义</p>
<p>问。何等为乘始乘终真乘似乘</p>
<p>答。有人言三十心是乘正位。有人言登地是乘正位。有人言八地是乘正位。有人言初得方便失正体。第二得正体失方便。第三得并观及乘体失不并及乘方便。故具有三义。三十心为方便。登地为正体。八地为并乘。七地为不并乘也。评曰。最后释者虽得经文。而义犹未善。今当序之。问乘品云是乘无始无终。不出三界。亦不住萨婆若。如经广明。若欲令乘出者。是人欲令无生法忍出。欲令真谛法出。然实际无生实际不出者。乘亦无出。以乘无出故无始无终。不因不果。如此之乘乃名出耳</p>
<p>问。若无能出所出能运所运。即无有乘。云何释大乘义耶</p>
<p>答。良由得此正悟不见能出所出。乃名为出。可谓无所出而出。出而无所出。若有能出所出能运所运者。即是有所得无有出义也</p>
<p>问。云何是出无所出耶</p>
<p>答。经云不动法故。不动法者非乘。是常住名为不动。亦不言真谛。空故不动。又非乘不去故不动。此明乘出宛然而无所出。故名不动也。既无出而出亦无始而始无终而终。无始而始始自初心。无终而终终于十地。此是因门分其始终。就此始终复开二位。地前三十心此观未具成名为似乘。登地已上得此观现前。故名真乘。故论云地前名顺忍。登地名无生忍。即是真似义</p>
<p>次论并不并</p>
<p>问。有人言初地并。有人言七地并。有人言八地并。是事云何</p>
<p>评曰。各偏有执皆为失旨。所以然者经论具有三种并义。如仁王经及摄大乘论等云初地并。大品发趣品释七地名等定慧地。即七地并。仁经等及地经云八地并。以具有三文宜并用也</p>
<p>问。此三相违不应合用</p>
<p>答。不相违。言初地并者从初发心便学并观。至于地前犹是凡夫故不得并。登地名圣故云并也。又地前名顺忍登地名无生忍。是故初地并也。言七地并者此就地位。自分之初地至六地名顺忍。七地名无生忍。顺忍虽并并劣故不名并。七地并胜故称为并</p>
<p>问。何以知然</p>
<p>答。初地望前名无生忍。若望七地名为顺忍。若将初地望地前即初地为并。若形于七地则初地未并</p>
<p>问。何故七地得名并六地不名并耶</p>
<p>答。七地是功用道满故名为并六地功用。未圆故未得称并。又且六地为波若七地为方便。以七地具二慧故得称并。六地虽有波若未具方便故非并也。复言八地并者此据功用无功用判并不并。所以然者。七地虽并犹有功用。八地任运成就无复功用。是故八地得并七地非并也。故融会三经不相违背也</p>
<p>次论二经</p>
<p>问。法华胜鬘俱明一乘。一乘何异</p>
<p>答。他云胜鬘了义法华未了义。今明法华既是明佛性法身即不应有了不了释也。但大乘是同略明三异。一者法华对破三执会归一乘。若胜鬘不对三缘。但为七岁已上学一乘缘。辨出生收入之义。出生者犹如大地出四种宝藏。正法出生五乘也。收入者正法出五乘。五乘归正法。此之出入舒卷皆是平道。因缘法门无所斥夺。与法华异法华先斥三病故明一乘。然后始得非三非一三一具足耳。二者法华但明二乘未究竟佛乘已圆满。不广释其因缘。胜鬘则开五住地之因。辨二生死之果。释二乘未圆佛果已满。是故两经异</p>
<p>问。依此义即是了未了</p>
<p>答。自有须释而悟。自有不须释而悟。岂得用此判了不了耶。若一经之中皆具明一切义者。即有一教唯有一缘。何名多部。三者胜鬘具明正法出生五乘数五乘归正法。法华但明会三乘归一乘开一乘为三乘。不正会人天归一乘开一乘为三乘为人天乘</p>
<p>问。何故两经不同</p>
<p>答。法华正为三乘保执自谓究竟。更不求佛。故须辨三乘会开之义。人天二乘无自保究竟之执。故不辨会开也。胜鬘通明正法有出生一切方便用。数一切方便归正法。故通明五乘有开会也</p>
<p>问。法华亦有会人天归一乘不</p>
<p>答。亦有此义低头举手皆成佛道即其事也</p>
<p>问。三乘既是权说。实无三者人天乘亦是权也</p>
<p>答。有例不例。若言三十三天常乐我净。如杨叶之金亦是权。亦须破及会也。不例者道实无三。方便说三是究竟故三是权。而不无行生死人天之因得人天果报。故人天非权也。昔又不说人天是究竟。故人天乘非权也</p>
<p>问。三不及一在三既权。二劣于三二亦应权也</p>
<p>答。胜劣乃通权实义异故不例也。人天乘得人天实报。二乘人不得究竟报故不例也</p>
<p>次论三假</p>
<p>问。乘具三假不</p>
<p>答。释论云五阴法是法假人是受假。人法之名是名假。所乘之法及以行具谓法假。能乘之人是受假。能乘所乘及乘具皆有名字是名假也</p>
<p>问。乘是因成．相续．待．三假中何假耶</p>
<p>答。由来四释今不具足。一释云若论因成假者宜两望之。若望以法成人人即是假。万善成人即是实法。若望总众善为一乘。一乘则是假万行为实</p>
<p>问。相续假云何</p>
<p>答。有二释。初云一念实法生而即灭。尚自不固何能运出。必须相续方有运义。如智断惑如明除闇。次释云若解断惑必须两念。排他为难故也。今善体能运一念有力。如一念智即能知境。一念善即能感乐不假相续也</p>
<p>今又问。若一念无力多念方有力者。一糸不能制象多糸则能制。一渧不能满多集则能满。百论破外道盛有此说。览之自见。又问云一不能多遂能者。一沙无油一盲不见。多集则能耶</p>
<p>答。他云盲沙分分无力。緌渧分分有力。故非问也。今明百论中外道亦有此释。如论破之</p>
<p>次论相续假</p>
<p>问。两念相续者。前念灭故后起续。前不灭故后起续。前若灭者后何所续。不灭则常何劳后续。具如论破。又问实法则灭前。而两相续则转变。今请问之。如乳变为酪复有乳灭义者。为是一乳耶为二乳。若一乳者实法灭则无。复乳何所变。若言变者复何得灭耶。若一体者灭则不得变。变则不得灭。若一灭一变则成二乳也</p>
<p>问曰。只是一乳而乳两义。举体实灭举体转变</p>
<p>难曰。实法灭者但是乳义灭而乳体亦灭耶。若但义灭则乳体不灭。则乳义无常而体应是常。若言体义皆灭则无复体义。复何所转。欲见此意中论广明。以此推之则无相续。既无相续则无至佛理。有何一乘。当知有所得义无有乘义</p>
<p>次问一念力能运者。此一念为即灭为不灭。若生而即灭何能运耶。若不灭即常复何所运耶。若亦灭亦不灭者。既是一念云何具两法耶。问今释云何</p>
<p>答。此病若销自见经意也</p>
<p>次论四一</p>
<p>问。旧云有四一义。谓一教一因一果一人。此事云何</p>
<p>答。此亦无失欲广论之。有无量一。谓教一理一人一法一机一境一智一。如前释名说也</p>
<p>问。诸一有何次第</p>
<p>答。如来见有一机故前有机一。说一教故次有教一。众生禀悟一教名为人一。次行一因故有因一。复得一果故名果一也</p>
<p>次序权实二智义论权实名</p>
<p>问。此经既言开权显实。以何义故名权实义耶</p>
<p>答。有人言权是权尔之名。实是审实为义。有人言实名智慧权名方便。方便是善巧之名。智慧是解知之义</p>
<p>评曰。今具详之请问。初说若妙以待粗为名。粗以形妙受称。若尔实以待权得名。权以形实为称。若权实不相待释名者。粗妙亦应然也。又难曰。若权是权尔之义以权释权。亦应实是实尔为义以实释实耶。若尔者则应苦以苦义乐以乐义。不应别有余释也</p>
<p>次问智慧与方便二名。然二智俱是巧妙。何故方便独受善巧之名耶。旧释云通则皆例别则不齐方便。于无三中说三善巧义彰。实智于一上说一巧义不显。故与其智慧之目也</p>
<p>难曰。于一上说一不与巧名。于一上说一不应与其妙称。而下文叹实智则云甚深微妙。此则实智正是微妙善巧也</p>
<p>又问若实智没其功名当其妙称。权智应没其妙名当其巧称。若尔实智妙而无巧。无巧应是拙。权智巧而非妙。非妙应是粗</p>
<p>今所释义依诸大乘经论略有四种。一依名释。谓权是权巧实为审谛。二相资释。权是实权实是权实。实不碍权权不碍实。虽实而权虽权而实。故权得以实为义。实得以权为义也。三显道释。权以不权为义。实以不实为义。故云一切有无法了达非有无。亦一切权实法了达非权实。四无方释。华严云一中解无量无量中解一。若尔一权得有无量义。无量法得是一权义也</p>
<p>问。非权非实为是真谛为是智耶</p>
<p>答。肇师云惑者睹减照谓之实。见变动谓之权。既言惑者谓之权实。则知圣心未曾权实。此正语圣心非关真谛。次别论权义。有人言权是譬名。如称锤名权。将此诠量诸物轻重。前之则轻却之则重处中则平。此譬佛智照察根缘有三乘差别。有人言权是假义。故假三车于门外。有人言权是权尔一时之用。故云权化城于中道。有人言权是耳尔。谓随宜说法名之为权也</p>
<p>评曰。具此四义可合用之。如来之智实有照缘。不差如称诠量轻重也。如经云我初得道时空拳度一切。又云实无三车假设三车。实无有城权作化城故假也。三乘谓一时之说。若久后则说真实。如经云。世尊法久后要当说真实。故是权尔义也。必有随机宜则宜尔之义</p>
<p>问。权与方便何异耶</p>
<p>答。通犹一耳。但权宜当一时之目。据三乘义。方便是善巧通于一三。如巧说一乘亦名方便。故方便名通于一三也</p>
<p>问。权亦应有二。一者实权。如菩萨权巧。二者方便权。如说三乘</p>
<p>答。例也</p>
<p>问。方便与权既有二种。实亦有二不</p>
<p>答。亦有二种。一者权实。昔说三乘为实者权作此实耳。二者非权实者今教明佛乘实也</p>
<p>次论二智体义。众师皆云二智以心为体也</p>
<p>详曰。今请问之。心为解惑体者。心与惑为一为异。若一断惑则应断心。心若不断惑亦不断。又若一而断惑留心。何不断心而留惑耶。若惑断心不断。则心与惑异。若异者惑便非心。心是识虑惑应非情。又惑若异心。惑自是惑心。应不惑。若尔自是智知。心终不知。如此求心竟不可得。是则无心以何为二智体。即是故论云。如身见五种求之不可得。烦恼于垢心五种求亦不得</p>
<p>问。今明二智以何为体耶</p>
<p>答。正由谓情言。心与惑一异故无有二智。诸佛菩萨了此心惑不见一异。既无一异则非心非惑。不智不愚亦不权不实。如是五句皆不可得。但于不二而二。为众生故开于二智。故二智以不二为体也</p>
<p>次论四种二智</p>
<p>问。有人言照空为实鉴有为权。此波若教二智也。内静鉴为实外动用为权。净名教二智也。照一为实照三为权谓法华二智也。照常住为实鉴无常为权。谓涅槃二智也</p>
<p>评曰。不然。照空为实鉴有为权。盖是契中道之妙观。离断常之要术。法身之父母菩萨之本行。从波若已上涅槃已还。乃至华严诸方等教皆通用之。不得偏属大品。次动静分二智者。一切方等教辨菩萨行。皆以内静鉴为实。外动用为权。贯通众经亦非属净名也</p>
<p>问。何以知静动分二智通诸经耶</p>
<p>答。一切菩萨皆有自行化他。今内静鉴为实是自行。外动用为权是化他义。故知通一切教也</p>
<p>问。何以知鉴空为实照有为权。亦通贯众经耶</p>
<p>答。净名云智度菩萨母方便以为父。一切众导师无不由是生。智度即是波若方便即权义。龙树释大品分为二道。一波若道二方便道。若尔净名二慧即是大品二慧。而净名既云一切众导师无不由是生。即知此二慧贯通众经也</p>
<p>问。前明空有分二智。后以动静明权实。皆通贯众经有何异耶</p>
<p>答。约菩萨一人义论两种二慧取其鉴空照有义多是自行。具如前也。若明动静义则具自行化他则如后也。次云照三为权鉴一为实。此偏约法华。是亦不然。波若后分已明与法华齐。若尔则大品亦有此义。不应偏系法华也</p>
<p>又问设云法华以照三为权。鉴一为实者。此三一为并是世谛。为通二谛耶。旧解云。照四种一为实。谓因一果一教一人一皆是世谛也。照三种三为权。谓机三教三人三。无有理三亦是俗谛也</p>
<p>评曰。不然。四一但是俗谛则一乘义局。一乘之中若境若智俗之与真皆入一乘。云何但取世谛耶</p>
<p>问。乘是万行故境非乘也</p>
<p>答。十二门论初唱略明大乘。次后云大分深义所谓空也。若通达空则具万行。若然者空为乘本。云何不取为乘耶。今所明者照一乘中。若境智空有皆属一乘。三乘亦尔。依经详之。不如旧说也</p>
<p>次论空有二智。有人言照空有二境审实不虚。故名实智。观空不证涉有无著名为方便</p>
<p>问。此出何文</p>
<p>答。大品云菩萨于空不着故不证空。即知不证空是方便也。又云菩萨以方便力故为众生受五欲。而无所染。故知涉有不着亦是方便</p>
<p>问。若以二照为实两巧为权。二照应无两巧两巧应无二照</p>
<p>答。二照两巧更无别体。虽照而巧故名方便。虽巧而照目之为实。如释论第百卷云。譬如金为妙物。物不离金金不离物。但妙物义如方便。全义如实慧也</p>
<p>问。本以二谛境发生二慧。今照二境为实慧。则二谛境应俱发实慧耶</p>
<p>答。正如此也。二谛发其巧照。义名实慧发其照巧义名方便也</p>
<p>问。古有此释不</p>
<p>答。什师注问疾品云。观空不证涉有无著皆名方便。似此义也。有人言双照空有皆名为实。涉有化人动用之义名为方便。此肇公释也。其序云。观减照谓之实。见变动谓之权。虽是惑者之情正用此分二智。减照者同照二谛。静鉴之义故名实也。有人言观空为实。鉴有为权。此处处有文。须真天子经广出。又净名问疾品缚解章四句论之</p>
<p>问。云何释经四句耶</p>
<p>答。异解纷纶。今以上定林寺镜师净名玄论释之。镜师云观空之心不能严土者。此是慧无方便故缚也。观空之心即能严土者。此是慧有方便故解也。若严土之心不能观空者。此方便无慧故缚也。严土之心即能观空者。方便有慧故解也。什公大意与此似同。有人言二慧互相资。方便照有而能资空。故能观空而不取证。二乘无有中行愿资。故入空便证。是知方便资空而不证空也。空慧导有令入有不着。若无空观导有则涉有取着。如凡夫也</p>
<p>问。方便资空令不证。既是巧者实慧导有令不着亦是巧。则二慧俱名方便亦并名实矣</p>
<p>答。通皆例。然但不著有则易。不证空则难。方便能令不证空。故与其巧名。譬如四河合流同注海口。非大力龙莫自能变。三解脱俱流注涅槃海。非方便大力莫能不证。以方便大力有变无之巧不堕二乘。故与其巧名也</p>
<p>问。方便大力能变无令不堕二乘。故名巧者实慧大力能令不堕凡夫地。亦应是巧也</p>
<p>答。已如前释。离圣则难。勉凡则易。故方便力大实慧力小。又实慧但是六地方便据七地。又实慧如母方便如父有又实慧三乘共。方便独在菩萨。又方便必有实。实不必有方便。又如什公答王稚远问。方便与智同是慧性。但智浅而方便深。了实相名实慧。不证实际名方便也</p>
<p>问。如是四说何者为实</p>
<p>答。佛经有种种之说。随人随义用之不得定执。如须真天子波若经下卷明二慧有三十许异可寻之也。又今略示诸异。经自有但就空分二慧。如观空为实慧知空亦复空。故不证空名方便慧。自有但就有中分二慧。如净名经。以身不疾为实。身疾为方便。又云观身苦空无我为实。处生死化物为方便也。自有空有分二慧如前释。自有福慧分二慧以慧为实。以福为权自有就自他分二慧。自行为实化他为权。自有大乘为实小乘为权。皆可随文用之各有旨也</p>
<p>次释法华四种二智义</p>
<p>有人言法华但有二种二智。一者照三乘为权照一乘为实。二者照近为权照寿量佛复倍上数为实。今明此经要具四种二智。一者初段中有三种二智。后开近显远中复有一种二智。故成四种。初段明三种二智者。初三一二智。二乘人欲入菩萨法。要先须识三乘是权一乘为实。以破彼迷权实无明。此二智是反三之始。归一之初。故先须辨之。二者空有二智既改三信一。则须学菩萨空有二慧。观空不证离二乘地。涉有无著出凡夫境。故生在佛家种姓尊贵。又空有二慧是法身父母。欲求大觉者岂不学之。三者即此空有二慧是菩萨自行耳。复应化度众生。故以内静为实外动用为权。故有第三动静二慧也</p>
<p>问。此三种二慧有何次第</p>
<p>答。初二慧令生信。次二慧令生解。信解是自行。第三明化他要具此三。二乘之人方成菩萨也。又初二慧为信。次二慧为解。第三二慧即是行。一切菩萨要先有信心。次有解后有行。今寄五十二位明之。前十信次十住。十住即是十解。以解故起十行。行解成就任运趣菩萨道。可名回向。回向既顺无生流则登平真悟。故名十地。以三种二智配此位者。初二智为信即是十信。次二智为解即是十住。第三二智即是十行。解行既成则能向菩萨道。是故有十回向。回向既顺无生流故登十地。无阶级阶级论之故作此判。若阶级无阶级者一念具三种二智也</p>
<p>问。何故先解后行</p>
<p>答。解行未始相离。但随义理强弱故前后分之。但解之易故有前。行之则难故居后也。次就此经后段明一种二智者。此经后段辨本迹常无常二智。识本是无生灭无始终为实智。识始终生灭等用谓权智。故初段具三种二智第二段常无常二智。故此经具四种二智也。晚见论分明广说法身是常化身无常。则四种二智便成五时权实皆坏矣</p>
<p>问。何故次前三种二智后辨常无常二智耶</p>
<p>答。前三种二智谓菩萨解行即是因义。始于十信终至等觉。后常无常二智即是果位称妙觉地。故因果二门要具四种二智也。次论三种二谛辨二智义。自摄岭相承有三种二谛。一以有为世谛空为真谛。次以空有皆俗非空非有为真。三者二不二为俗非二非不二为真。二谛既有三转约谛发智亦具三矣。初照有为俗照空为真。次照空有为俗照非空非有为真。三者照二不二为俗照非二非不二为真</p>
<p>问。何故用三种二谛耶</p>
<p>答。略明六义是故说之。一者谓各各为人悉檀。自有闻初得道自有闻后受悟。是已根性不同二谛非一。二者为释如来常依二谛说法。若言如来常依二谛说法者。若说空说有应依二谛。今说非空非有乃至非二非不二。应不依二谛。是故释云二谛三门说。此三门皆依二谛也。若说有为俗说空为真。依初门二谛说法。乃至说二不二为俗。非二非不二为真。依后门二谛说法也。三者为释佛教不同。经辨二谛虽多不出三也。如经云菩萨住二谛中为众生说法。释论云为著有众生说空。为着空者说有。此说初门二谛也。又云若有若无皆是世谛。故说非第一义。华严云一切有无法了达非有无。如此等经是第二重二谛也。又华严云不着不二法以无一二故。此第三重二谛也。用此三门于一切经无所违诤。是故说此三种二谛。四者欲渐引众生示阶级方便。无始已来有此形心及以外物等。谓是实有。是故诸佛出世而为说之。此是世俗实耳非圣实也。若诸法本性空者乃名真谛。故中论云凡夫颠倒为有。于世人是实名为谛。诸贤圣真知颠倒性空。于圣人是实名为谛也。而众生便谓有非实谛空是真实。则舍有取空。是故云空之与有此是二边皆是俗谛。非空非有中道之法乃为真谛。或者虽舍二边复滞中道。是故第三次明远离二边不着中道乃是真谛。二边中道皆俗谛耳。五者为五乘众生说此三种二谛。初为引凡夫令舍有入空。故明有是俗空为真。次为引二乘人欲令悟中道。故说空有皆俗中道为真。三为菩萨令中偏俱舍故。若偏若中并皆是俗。非中非偏此乃为真。所以然者。菩萨之人谓凡夫二乘滞于二边。而菩萨心游中道。为破此见故明远离二边不着中道也。第六即世学者明三假有为世谛三假空为真谛。唯有此义但初门意耳。是故引之明三假空有皆俗非空有为真。彼即云我自有二谛。复有非真俗为中道。是故今云二谛与中道亦是俗谛耳。非二非不二乃为真也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 