<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华玄论卷第八</p>
<p>　　　　胡吉藏撰</p>
<p>论曰。转法轮具四义。一轮二转三方四降敌。轮者大乘以无生灭观为体。小乘以生灭观为体。大乘无生观为轮。略具十义。一唯圣王有余人则无。唯无所得圣王有此无生灭观。有所得人则无。二自然成就不由工匠。佛菩萨了诸法本自不生今亦无灭。得无生观非破生灭故有无生也。方便品云。诸法从本来常自寂灭相。三辐辋具足。无生观圆则众行皆备。四自在王前导。以无生观常居众行之首。五余人不能坏。天魔外道不能坏。六能摧怨敌。得无生观能破一切生心动念。七停空不堕。得无生观常在实相虚空不复退转。八圆而无际。得无生观离断常诸边。九上下回转。得无生观能于生无生不相妨碍。如法身无生无处不生。以无生故诸趣门闭。即是上回无处不生而生五道。谓下转也。十速疾得无生观心无所碍。一念遍知。所言轮者转轮为义。前佛得如实悟授于后佛。众生不尽轮无息时。故云轮转也。又轮者谓具足义。此无生观无德不含。如波若说一念具万行。又轮者圆正义。无生实观圆正不偏也</p>
<p>问。何故名法轮复名梵轮耶</p>
<p>答。可轨名法清净名梵。十住论云此轮能除众生三毒使得清净。故云梵轮。婆娑云梵音说故名为梵轮</p>
<p>释论文已具足。次论位但一无生中道正观。约明昧不同开为四位。初地至三地名信无生。四地至六地名顺无生。七地至九地谓真无生。十地至佛地谓寂灭无生。即喻四转轮王也。又地前亦具四位。外凡十信信无生。次十住谓解无生。十行因无生起行。十回向明解行具足顺无生流。后四名似轮。前四名真轮。似中内外凡。真中并不并如一乘中释</p>
<p>问。何故地前至佛皆无生观</p>
<p>答。般若云菩萨初发心皆学无所得。以无所得故能从一位至一位耳。有所得是魔眷属无道无果。是故皆学无生</p>
<p>问。云何名无生观</p>
<p>答。于一切生死涅槃缘之与观不生心动念。故名无生。是故经云。动心是魔网。不动为法印也</p>
<p>次释转义。既以无生为轮即以无转为转也。净名云三转法轮于大千其轮本来常清净。像法决疑经云。鹿园不说鹄树无言。善吉云我无所论乃至不说一字。大经云若知如来常不说法是则名为具足多闻。此皆无转而转。故言无所言。但转有二种。一者他转二者自转。此二种开三种成佛。一者法身成佛。谓坐无生观道场将满不二念。若假诸佛为作因缘故。无生观轮于心中转名为他转。二者应身成佛。谓十地行满坐于道场无师自悟名为自转也。此二皆是大乘。三藏所无。次明三僧祇劫行满三十四心成佛。亦无师自悟得眼智明觉此三藏成佛。成佛虽多不出此三。若以本迹而言初一为本。后二为迹。大小为论初二大乘后一三藏。权实而言三藏辨权大乘有权有实。法身为实成迹身为权成也</p>
<p>次就应身成佛复有自他。婆娑云佛在菩提树下转自身法轮。谓自得无漏慧行四谛境。于鹿园为他身转法轮。谓陈如等有应发之慧须佛言教为其扣发名为他转。但自转之义就初成道。此义则短。从尔已后皆属他转。故他转时长。小乘既尔大乘亦同也</p>
<p>次明方义。转必有方所即是转境义。若尔小乘生灭观照四谛境。故轮于四方转。大乘明无生灭观于一实谛方转也</p>
<p>问。云何尔耶</p>
<p>答。小乘以苦集为相生。灭道为还灭。境即生灭观亦复然。故生灭境发生灭观。生灭观照生灭境。所以言生灭之轮四方转也。大乘则明不苦不集故不生。不道不灭故无灭。故名一谛。以无生灭一谛发不生灭一观。无生灭一观照无生灭一境。故云无生灭轮于一谛方转也。然转轮既是无转而转。境生亦无生而生。无转而转虽转不照。无生而生虽生不发也。次明小乘之轮于四方转。大乘亦尔。但小乘于有量四方转。大乘于无量四方转</p>
<p>问。小乘有量故有生灭。大乘无量亦有生灭。量无量乃异。生灭观应同耶</p>
<p>答。亦不同也。大乘明苦者如大经云。解苦无苦为苦谛。又云五阴洞达空无所起。是苦义法本不生。今则无灭是寂灭义。岂同小乘逼恼为苦。已有还无称为灭耶</p>
<p>次明降怨即辨轮用。小乘于四谛方转降四谛下怨。正观之轮于一实谛方转降生灭断常怨也。又小乘轮于有量四谛转降有量四谛下惑。大乘轮于无量四谛方转降无量四谛下惑也</p>
<p>次明权实。以内照四谛为实智。外说教为权智者。佛自转法轮则转之与轮皆是实智。若为众生转法轮者则所转之轮为实智。能转之教为权智也</p>
<p>次明教智两轮</p>
<p>问。大经云诸佛世尊凡有所说皆悉为转法轮也。此用何物为转云何为轮耶</p>
<p>答。可具二义。一者佛教为能转。众生智为所转之轮。以诸佛说法皆能生物智慧故。以佛教为能转。众生之智为所转之轮也。二者以教为所转之轮。以佛智为能转也。所以然者佛二智能说二谛。二谛之教为所转之轮也</p>
<p>问。前云教为能转。众生二智为所转之轮。与后相违云何会通耶</p>
<p>答。佛为众生转法轮要须具二种能所。一者以二智说二轮。则二智为能转。二谛教为所转之轮。二者二谛教复能发生众生二智。则二谛教为能转。众生二智为所转之轮也。初则智能谛所。次则谛能智所也</p>
<p>问。就佛自转亦有能所不耶</p>
<p>答。佛二谛能发生佛二智。则二谛为能转佛智为所转之轮。合前则有三种能所也</p>
<p>问。教云何名轮</p>
<p>答。教有摧邪显正之能亦名轮也。以智为轮通自他。以教为轮但为他也</p>
<p>问。智教为轮出何文耶</p>
<p>答。大经云。凡有所说皆名为转法轮此教也。净名云得无生忍转不退轮。以智为轮也。十住论具出二解。一云十二种行为轮。十二种行谓眼智明觉此用智为轮。二云分别三乘之法名转法轮。用教为轮也</p>
<p>次明三轮义。一为声闻转四谛此则三转谓示劝证也。为缘觉明再转。谓十二因缘相生及以还灭也。为菩萨说六度轮。但明一转。不三说六度。亦不言有生灭二也</p>
<p>问。何以知然耶</p>
<p>答。法华经文自作此判。四谛则言三转。十二因缘则言生灭。六度直说而已也</p>
<p>问。何故尔耶</p>
<p>答。示声闻根钝故三转。示缘觉中根故再转。示菩萨上根故一转也。次明通方义者。声闻既三转。余二亦然互例也。又通者三乘人同观十二因缘。故得通为三乘人转十二因缘法轮。但就十二因缘教可分二位。为二乘人说生灭十二因缘故名为二转。为菩萨说无生灭一中道正观名为一转。故中论云。前于声闻法中说生灭十二因缘。次为菩萨说无生灭十二因缘。生灭十二者即是相生及还灭也。为菩萨说无生灭十二者。十二本不生今亦不灭也。次明四谛通别者。为二乘人说有量圣谛。为菩萨说无量圣谛</p>
<p>问。何文明为缘觉人说四谛耶</p>
<p>答。十二相生即苦集。还灭即灭道。义可知。又释论往生品云。菩萨若证四谛成辟支佛。即共文也。次明六度通别者。通得为三乘人说六度。大品发趣品云。阿罗汉辟支佛诸佛因六波罗蜜到彼岸。摄大乘论云。凡夫二乘皆有六。但六不同菩萨耳</p>
<p>问。若三乘皆六者。亦应但名波罗蜜不</p>
<p>答。二乘人行此行到涅槃彼岸。亦称波罗蜜。但不能到佛道彼岸故。比菩萨非波罗蜜耳。又释论明小乘人具有六度。以佛毗昙即是波若。定即禅戒为尸罗。道品中精进即毗梨耶。能忍呵骂即忍。有布施即是檀也</p>
<p>问。六度即是四谛不</p>
<p>答。六弊相生为苦集。六行能灭即道谛。所灭之无谓灭谛。亦得具四谛也。次明别释声闻三转义</p>
<p>问。何故明三转耶</p>
<p>答。三世十方诸佛法语不过三。鹿园之时此是初转法轮。示诸佛法所以三说也。二者为众生有三根故三说。释论第百卷云。受法者有三种利根一闻即悟。中根二闻方解钝根三说始悟。婆娑亦作此判也</p>
<p>问。为五比丘三说四谛。此中云何有三根耶</p>
<p>答。此中有八万天及五人。何故无三根耶。三者发生三慧。是故三转初转生闻慧。次转生思慧。三转生修慧四者初转生未知欲知根。次转生知根。三说生知已根。五者初说生见道。次说生修道。后说生无学道</p>
<p>问。鹿园三说生何物耶</p>
<p>答。但生未知欲知根。但生见道而具生三慧。至见道时是修慧位也</p>
<p>问。何以然耶</p>
<p>答。以五人及八万天皆得初道故也。又第一说利根人生见道。中下未悟。皆在见道前。第二说利根人至修道。中根人在见道。下根人未入见谛。第三说上根人得无学道。中根人得修道。下根人得见道也。三慧亦尔。利根人闻一说得闻慧。则二人未得。第二说利根人得思慧。中根人得闻慧。第三说利根人得修慧。中根人得思慧。下根人得闻慧也</p>
<p>问。何以知然耶</p>
<p>答。婆娑云。陈如一人得初道。时四人住四善根也。但三转有二种。一者四谛三转如前。二者一谛三转。谓是苦。苦应知苦我已知。集等亦尔也。次明十二行义。开为二意一就四谛法轮明十二。次约十六谛法轮明之转四谛法轮明十二者。有教十二有行十二。教十二者即示劝证。四谛成十二教。十二行者三转皆生眼智明觉。若教十二为能转。行十二为所转。十二行是轮。十二教非轮也。若明二轮义者。十二谛是教法轮。十二行是行法轮。若是教法轮则能转。唯是一权智。所转则有十二教也。若是行法轮。能转之教有十二。所转之行亦十二也</p>
<p>问。此教行为就一人为就多人</p>
<p>答。教通一人多人。自有一人具禀示劝证三。自有三根人禀三各得悟。若就见谛道论十二行者。要是三人。利根人闻示转即生眼智明觉。故得见谛。中下亦尔。以三人合举故言十二行也</p>
<p>问。何故约见谛明十二行耶</p>
<p>答。此就鹿园。明陈如及八万诸天得法眼净故作此说也。又约小乘义。见谛道正是法轮。小乘旧义云。牟尼说见道疾。故名法轮。瞿沙亦尔。故云或复说八支转至于他心。八支犹是八正道。八正道即是见道。然瞿沙解转与杂心不异。但杂心明转与轮皆是见谛解。就两义分之。取见谛无漏解。有摧破义故名为轮。此解速疾说之为转。瞿沙明佛自悟八正至五人心中故名转也</p>
<p>问。何以知三转生三道耶</p>
<p>答。释迦初转但明得见谛解。故就见谛道。大通智胜初转时皆得罗汉。罗汉必经三道。故知就三道明三转也。萨波多明唯见道名法轮。僧祇部明诸佛凡有所说皆名转法轮。释论云。但初说名转法轮。后去因初亦名转法轮也</p>
<p>次明四十八法轮者。如一人得眼智明觉。开此四心则成十六心。谓苦法忍为眼。苦法智为智。比忍为明。比智为觉。与三谛皆尔。故成十六。三根人各得十六故成四十八行也。次明转十六谛法轮。亦应有示劝证。则成四十八教法轮。三根人各得十六心。故是四十八行法轮也。此非是苦忍十六心。乃是苦无常十六心也。一人三人具得四十八教。若是行轮四十八者但约三人也</p>
<p>问。四谛十六谛何异耶</p>
<p>答。略广为异耳。又为利根人但略说四谛。为钝根人广开十六。又四谛为章门。十六为解义。又广说为十六。为易持故但说四也</p>
<p>问。前明四十八行。后复明四十八行。云何异耶</p>
<p>答。若转四谛法明四十八行。必是约见谛也。何者以见谛十六心约三根各得十六故。故成四十八。思惟不必备观四谛。又作九无碍九解脱断惑。不明十六心故不得作四十八也。若转十六谛法轮者。此通见思。以见思皆得作十六谛观。故成十六行。但前十六唯就见谛故别。后十六即通也。次明以四句束之。一开教开行。谓十六谛十六行也。二合教合行。谓十二教十二行。三合教开行三转十二教为合教约三根四十八开行也。四合行开教。约一人具闻三转十二教。故名开教。但生一眼智明觉为合行也</p>
<p>问。今明小乘与数论明小乘何异耶</p>
<p>答。存言虽同其心则异。如净名序小乘法轮云三转法轮于大千。其轮本来常清净。若尔者虽复开之与合境之与行皆是因缘。假名之转。因缘转此是无转而转无所转。故云其轮本来常清净。乃至境无所境开无所开。如此乃得名转法轮。亦乃得名法眼净也。若有所转此是转颠倒。不名转法轮。若有所见乃名颠倒见耳。不名得法眼净也。华严性起品序。小乘法轮无所转无所还名转法轮</p>
<p>问。无转而转。为是大乘中说。为是小乘中说耶</p>
<p>答。大乘中序佛说小乘转法轮意如此也。若不如此悟者是人不得大乘意。亦不得三藏意也。次别明大乘转法轮有四句。初转四谛轮。次转二谛轮。次一谛轮。次无谛法轮。小乘但有三转而大乘具有四转。此四转皆是舒卷明义。舒之从无谛为一谛。一谛为二谛。二谛为四谛卷之则合四为二谛。二谛归一谛。一谛归无谛。四转法轮者。一中道佛性。法华亦然。约此开四谛。迷之则成苦集。悟之则成灭道。迷之成苦集者。如随其流处六味不同。一切诸业烦恼即集谛。生死苦恼即苦谛。悟之即有十信乃至等觉地名为道谛。如来地一谛一依寂灭涅槃名灭谛也。次合此四谛唯成二谛。三谛入有为相。灭谛入无为相。唯有常无常二谛。亦是空不空二谛。无常即是可空。涅槃名为不空。故云空不空二谛也。次合二谛唯成一谛。有为虚妄不名为谛。常住真实故名为谛。如大经七义释之。次泯一谛以归无谛。如经云所言空者不见空与不空。不见空者不见有为生死空也。不见不空者亦不见涅槃不空。又生死是空。而今通言不见空不空者。涅槃为不空。亦不见有不有。若尔即不见生死空不空。亦不见涅槃有不有。故非空非有非生死非涅槃。即是无谛。又大经十三卷云。鹿园唱小而无言。双林大音而不说。呵文殊谓转斥时会有闻。即如此相始名转大法轮。故前云若知如来常不说法。是名菩萨具足多闻。次双泯大小。以生灭为小轮。以无生灭为大轮。此是无生灭生灭生灭无生灭故。非生灭非无生灭。非大非小不转不还。故云其轮本来常清净也。佛如斯而转竟无所转。缘如斯而悟竟无所悟。无所转始为妙转。无所悟始名妙悟。故肇公云。玄道在乎绝域。故不得而得之。大音匿于希声故不闻而闻之矣</p>
<p>五百由旬义。论曰。佛法虽复深旷而大要不出生死涅槃迷悟二[跳-兆+(轍-車)]也。诸师盛引五百由旬广证诸义。故须评其得失。此义若成众证皆立。斯义若坏众证皆谬矣。有人言生死有四种。一流来生死。二变易生死。三中间生死。四分段生死。今但明三种生死以譬五百不说流来。流来是有识之初。今明反原之始故不说也。三百谓分段生死。四百是七地。中间生死五百是。八地已上变易生死也</p>
<p>评曰。此释五义为失。一者四种生死经论无据。胜鬘云因五果二。果二者一分段二变易。因五者谓五住地。离二生死别立流来生死及中间生死。应离五住外别立烦恼。离漏无漏业别更立业也。二者法华明五百。而不增为六百减成四百者。经明二种生死亦不可增减。若二生死遂有增减则五百义亦同然。三者释论云。菩萨有二种身一肉身二法性生身。肉身则分段生死。法身谓变易生死。若二生死外别有生死。应离二身外别更有身也。四者论又云阿罗汉舍三界肉身受法性生身。故罗汉唯有二身。则但有二生死。离二之外无别生死也。五者若以四百为七地则三百为六地。若尔二乘断惑便与六地齐功。若二乘断惑齐六地者无有是处。二乘极久唯六十劫或百劫。菩萨至六地时二十二大僧祇劫。略据一文详之则菩萨求佛道而迂回。二乘望大觉为直路。而众经呵斥二乘便成妄说。又大智论云。二乘去佛道迂回。不如直往菩萨。以经论详之不应作此说也。此义至有声闻无声闻中当广论之。有人言但有二种生死。如胜鬘所说。但此中三百喻三界。四百喻七地。二国中间难可过度。五百喻八地已上</p>
<p>评曰。经明七地难可过度。就菩萨法中自论难易。云何用此以化二乘人耶。又若以四百喻七地。则应三百喻六地。则二乘还与六地齐功。有人言断见谛惑为一百。断五下分结为二百。断五上分结为三百。断恒沙烦恼为四百。断无明为五百</p>
<p>评曰。不然。初果倾三界见谛。已度三百一半。不应言一百。又未断欲界思惟。未度一百。若过若不及也。又经说三界为火宅。二乘出火宅。即是度三百。不应有此解也。四百为恒沙。五百为无明。还配地位者同前评也。有人言。三界为三百。七住及二乘为四百。七地已上为五百</p>
<p>评曰。三界为三百则如前判也。后二还以配地过同于前。有人言如大经云。须陀洹八万劫到乃至辟支佛人十千劫到。到者至于菩提心处。如三根人领解。即是发菩提心。以五种人来至菩提心处故言广五百也。此取极钝根人故云八万劫到耳。若利根人不必须多劫。释迦一期出世得四果者。闻法华皆发心即名至也</p>
<p>评曰。是义不然。经明度三百由旬立二乘地。岂是度五人耶</p>
<p>问。五人并发菩提心名度五百。如初果经八万劫发菩提心。是超二乘地名度五百</p>
<p>评曰。此乃是大经明五人发心离于五位。今非此中意。所以然者上来皆明权实之义。今譬亦明权实。度三百立化城此是权。度五百至宝所名为实。故废化城进宝所。若明度五人者皆是进宝所譬。失立化城譬意故此非解也。次总评。上来诸释皆非经意。所以然者。此经三周说权实。有法譬有合譬。此五百由旬亦有合譬。诸经师不观合譬文不解合譬意。故引余处经意以释此文。故皆僻谬也。次出今譬意今所释者。三界为三百。声闻地为四百。缘觉地为五百也</p>
<p>问。以何义故作此释耶</p>
<p>答。今以二义作如此判。一者三百为凡夫地。二百为二乘地。此二障于佛道。欲求佛道须免斯二障。故释论云。菩萨退有二事。一贪三界二乐二乘。今免二退故得入菩萨位进至宝所。又三界名有见地。二乘名空见地。空有二见伤菩萨中道正观。今欲修菩萨行求于佛道。应离此二地也。又三百以生死为障。二百以涅槃为障。地论云。菩萨度五道复净涅槃。以五道与涅槃皆是障故。又华严云。大药树王不生二处。一者深水二者火坑。火坑深水即是二乘及邪见凡夫。此二不能生菩提心大药树王根。是故菩萨须离此二地也。又三界是二乘牢狱。二乘地是菩萨牢狱。故二乘欲出三界。菩萨欲出二乘地也。又三界凡夫多修福德而无智慧。二乘之人多有智慧而无福德。以二轮不具无由至佛。故须离之方登大觉也。又行有三种。一者凡夫不能自行。亦不能化他行。二者二乘但能自行。而不能化他行。则行不具足。菩萨修自行故出凡夫地。修化他行故离二乘地也。又摄大乘及地持论明障。有二种。一惑障。二智障。脱三界烦恼但离惑障。未离智障。若出二百便离二障也。又生死有二种一分段二变易。若凡夫受分段。二乘受变易。离凡夫故不受分段。离二乘故不受变易。又生死因缘凡有二种。一有漏业因四取为缘。二无漏业因无明为缘。凡夫有有漏业及四住烦恼。二乘有无漏业有无明烦恼。今度此五百则断此因缘故生死永尽也</p>
<p>问。若如后三义还同旧释耶</p>
<p>答。旧不数二乘为二百。岂同旧耶</p>
<p>次引证</p>
<p>问。此释出何处文耶</p>
<p>答。释论解大品闻持品云。菩萨度四百由旬则去佛道不远。论云三百喻三界。四百喻二乘地。菩萨度此二地知必作佛。但大品合二乘为一百。法华开为二百。虽开合不同意无异也</p>
<p>问。大品已明此譬者与法华何异耶</p>
<p>答。大品但明菩萨度凡圣二地。未明二乘为权。犹阙化城之意也</p>
<p>问。既未辨化城亦应未明宝所耶</p>
<p>答。大品已明显实相。故辨宝所。犹未开权故不明化城也</p>
<p>问。大品可用此喻法华何必同耶</p>
<p>答。下合化城譬中佛自作此说也。如经云佛知是心怯弱下劣。为止息故说二涅槃。此合度三百由旬譬也。若众生住于二地。如来尔时即便为说。汝所住地近于佛慧。此合度二百由旬譬也。文既分明无劳惑也。而经师都不见此文。横引余事以释故失经旨也。又不以二地为二百。复以何文合二百耶。又责旧经师曰。譬说之中明一化城今合譬文何故乃明二地。不应一二相违。今明开合皆有其旨。所以合者略明六义。一同出三界。二同得尽无生智。三同断正使尽。四同得余无余二涅槃。五望波若三慧品同得一切智。六同名小乘。以六义同故合二乘为一化城也。而开为二地者略明十义。一行因久近如百劫六十劫等。二者根有利钝。三从师与独悟。四声闻无大悲。缘觉有小悲。如鹿犀之喻。现释论也。五声闻不必有相好。缘觉必有。但小多不定。六声闻观法略谓四谛。缘觉观法广谓十二因缘。七声闻说法则令人悟于圣道。缘觉不能令至燸法。及得贤圣事。出大经。八罗汉必在佛世。缘觉不定也。九声闻或顿证四果或复渐证。缘觉必顿证如三藏佛。十缘觉现通多说法少。声闻不定。以具十义故开为二地。是故三百譬三界二百喻二地也</p>
<p>问。譬喻品何故合三界为一宅。开教门为三乘。今何故开一宅为三百。合三乘为二百耶</p>
<p>答。前明同为苦火所烧。故合为一宅。求出者有三根人不同。故教门开为三乘也。今明佛道长远。三界及二乘地是大恶之道要。须度之然后得佛。是故开一宅为三界。三乘中但二乘地是障佛乘非障。故但明二百也</p>
<p>问。何故以凡夫地为三百。小乘地为二百耶</p>
<p>答。盖引进之言。明汝所度已多。汝所住地近于佛慧。唯二百在耳。当怒力精进。宝所不遥也。以理言之则所度犹少未度犹多。二乘发心始入十信。方经五十二位三十三僧祇劫方至佛耳。尔前极长百劫修行故所度犹少也</p>
<p>问。若所度已多是引进之。言则此经未成了义耶</p>
<p>答。深有旨也。明佛道虽长。若能度凡夫地及离二乘地者后进修行不复为难。故名为近佛。如万里之行唯五百里多难。若过此道则前进为易也。次论恶道</p>
<p>问。何故说五百由旬皆是恶道耶</p>
<p>答。上诸义即明恶道竟。贪着三界及深二乘。能害菩萨法身惠命故言恶道。二者佛及弟子已四处开权显实呵责二乘。钝根闻之犹未领悟。方便品云。小智乐小法不自信作佛。是故以方便分别说诸果。次身子章云。我昔于空法得证。而今乃自觉非是实灭度。譬喻品云。唯有一大车。唐捐门。外实无三车。信解品云。佛乘如大豪富长者小乘之人如。眇目痤陋无威德者。乃至贫穷下贱除粪之人四处。虽种种呵斥二乘称叹大道。钝根声闻犹故保执。是以今说恶道譬喻明三界二乘皆是恶道。汝今云何欲乐住耶。又昔于大通佛所已欲度五百由旬。今积行弥劫云何退住恶道。譬如父母呵子云乃不长进何为退缩。又凡夫以三途为地狱。二乘以三界为地狱。菩萨以二乘为地狱。故大经云。今我怖畏二乘道果。如惜命者怖畏舍身。汝今云何乐住地狱。又本畏生老病死。求涅槃乐。三界及二乘地未免生死之苦。故名恶道云何欲住。又此凡圣二地未免四魔。故名恶道。三界具四魔二乘具三魔。烦恼未断故有烦恼魔。方便受身故有阴魔。无常所切即是死魔。明此二地未免四魔。但前进不可住也。又华严性起品明即事而言四乘皆苦。为三途苦说人天乘。为三界苦说声闻乘。为声闻根钝少福有徒师之苦。说缘觉乘为缘觉福慧未圆结习不断之苦。故说佛乘以有四苦名为恶道。本欲厌苦今未脱之云何欲住耶</p>
<p>问。若二乘地是恶道者何故文云度三百由旬。说二种涅槃耶</p>
<p>答。此则是开权显实义。昔说恶道为涅槃。欲引出三界。今指涅槃为恶道令离二乘不相违也。又有三句。一恶而非善。谓三百也。二善而非恶。谓度五百也。三亦恶亦善。中间二百能度三界故为善。以是佛道巨患故名为恶。故经云。求二乘者名为不善。既称不善岂非恶道耶</p>
<p>问。会二行皆为菩萨。云何名恶道耶。故不应以二乘地喻二百也</p>
<p>答。亦会人天善入一乘。云何以三界为恶道耶</p>
<p>问。三界烦恼可得为恶道。善是清升云何为恶耶</p>
<p>答。三界烦恼心所起善。皆是不动不出非是乘义。二乘心所起善亦不动不出。亦非乘义</p>
<p>问。云何凡圣二善俱不动不出耶</p>
<p>答。凡夫善不能出分段。二乘善不能动出变易。又有二种阐提。一凡夫阐提。二圣人阐提。凡夫不信出三界者名凡夫阐提。二乘不信一乘名圣人阐提。破凡夫阐提始生小信。破二乘阐提始生菩萨十信也。因此转悟方入菩萨道</p>
<p>次论至宝所义</p>
<p>问。若以三界及二乘为五百者。度三界及二乘地应至佛道。此譬以宝所喻佛道故也</p>
<p>答。三界及二乘是佛道巨难。若能度之必至佛道。故大经有三处文。明二乘至义。一云至菩提心。二云至菩提。三云至大涅槃。然二乘经尔所劫。但应至菩提心耳。而言至大涅槃及菩提。以至菩提心必至佛道及涅槃故也</p>
<p>问。五人云何至菩提心必至佛道耶</p>
<p>答。五人发菩提心时必是双厌之。人既登圣位故必不作凡夫。今复发菩提心则厌二乘道。是故此人不起凡夫行。亦不起二乘行。所以至佛道也</p>
<p>问。大经何故举三文耶</p>
<p>答。要须三文义乃圆足。至菩提心谓至因。至菩提及涅槃名至果。果中有菩提智果及涅槃断果。所以说二。今欲具说始终总摄因果故有三文也。又度五百由旬至佛者譬意具三。一恶道二好路三宝所。合譬亦三。一发菩提心谓度恶道。二行菩萨行如平坦好路。三得佛道如至宝所也</p>
<p>问。譬无此意云何穿凿耶</p>
<p>答。理数应然岂可度二乘地便得佛耶。又下偈中具足明之。今为汝说实汝所得非灭。此明度五百恶道也。为佛一切智。当发大精进谓行菩萨行。即好路也。汝证一切智十力等佛法。谓得佛道也。又度五百即至佛者。三百为分段生死。二百属变易生死。度于二种生死必得至佛也</p>
<p>次论多少</p>
<p>问。何故度五百不多不少耶</p>
<p>答。如前十义及恶道中说。又唯有五乘故但度五百。人天乘是三百。二乘是二百。故佛乘度此五百。以声闻乘度三百缘觉乘度四百佛乘度五百故。不得多少。此明一人始终度五百。亦得五人度五百。如大经一人具七。七人具七也</p>
<p>问。释迦舍那教门明度云何耶</p>
<p>答。舍那直说一乘明顿度法门。直令菩萨度于五百也。释迦初三后一具渐顿义。昔已令诸子度三百。今复令度二百谓渐度。若为始发心菩萨说法华经即令顿度也</p>
<p>问。昔亦明顿度不耶</p>
<p>答。昔为菩萨亦令顿度五百。如大品四百之喻。但未明三百为化城耳</p>
<p>问。昔未明三百为化城。亦应未明五百恶道</p>
<p>答。二乘是佛道大患。是故已说是恶道。但二乘根缘未熟故。不得明化城也</p>
<p>问。昔度今度何异</p>
<p>答。昔但令菩萨度五百。令二乘度三百。今教令菩萨度五百。明二乘人已度三百。但令更度二百耳</p>
<p>问。法华叵有菩萨不度五百而修行耶</p>
<p>答。亦有此义。如位不退菩萨已过凡夫行及二乘行。此人已度五百恶道但修菩萨行。入平坦好路进至佛果宝所也。若就二生死为五百者。唯佛度五百耳</p>
<p>问。若尔无有菩萨得离二乘地者耶</p>
<p>答。胜鬘经云。声闻缘觉大力菩萨皆共在不可思议变易生死中。就此而论菩萨与二乘。共在生死中不得相离也</p>
<p>问。叵有菩萨与二乘不共在生死以不耶</p>
<p>答。摄大乘论明七种生死。界内通名分段即三种生死。界外有四种生死。谓方便生死即变易是也。二因缘生死。三有有生死。四无有生死。后三生死唯菩萨受生。二乘在变易生死内。故菩萨与二乘有共生死义。复有不共义如彼论广说也。安乐行义八重第一来意。然此品虽是法华之一章。实通辨菩萨之要行。夫欲自行化人弘道利物者皆须依之</p>
<p>问。何因缘故说四行耶</p>
<p>答。上品末菩萨声闻皆云弘经多难。弘经多难或生退没妨自行化他。故说四行。身心安乐自行化人则无所废。又大判位行略有三种。一发菩提心。二行菩萨行。三得佛果。上三周说法即是发菩提心。今此一品即明行菩萨行。宝塔已去明佛果也。又上三周明开三显一之义。谓智慧门。次叹法美人明流通。谓功德门。物情便谓有三有一有福有慧。是故此品泯寂斯念。劝菩萨观诸法如实相。不有不无不二不一。而不失三一方便。自行化他虽有三一。三一只是无三无一。为是因缘故说此四行。如说经大意释也第二明四行名不同。光宅云。一空慧行。二说法行。三离过行。四慈悲行。但初行中辨空慧。后三不明。故初名空慧行也。第二行中广明说法。第三行中亦有说法。说法义略故第二名说法行。第三行中广明离过。余行文少故第三名离过行。第四广辨慈悲故名慈悲行。第三亦有慈悲。慈悲文略不名慈悲行也。生公及注经列四行名。第一空寂行。第二离憍慢行。三离嫉妒行。四者慈悲行。生公不以说法别为一行者。下偈云。安住四法然后说法华经。此明内住四法外说法华。故不以说法为一行也。今用生公所说也</p>
<p>问。观第二行文实是明说法。不应言离憍慢行也</p>
<p>答。由初行有解。次行无慢。内具此二故外无是非。方能说法耳。次明四行体。光宅以假实二空为初行体</p>
<p>评曰。假实二慧此犹小乘论意耳。正可通彼阿含不应用释。方等如前评之。有人言假实二空似解为体</p>
<p>评曰。二空失已如前义。似解义又不可。下位高人皆通用四行。偏据似解而弃真明非可用也。有人言初行以忍辱为体也</p>
<p>评曰。不然初文具明空有解行。忍辱是有行之一枝亦非所用也。今所明者初行正是二慧为体。何以知然。夫欲说法要须正解二慧。是菩萨妙悟不同凡夫二乘。故以二慧为体。故文云观诸法如实相空无所有。谓实慧也。但从颠倒因缘生谓方便慧也。第二行体者光宅云。说法行用言辩为体。有人言用权智为体。今依生公及注经用离慢为体。上明二慧已有能说之功。但恐内恃明解外相是非。故明离慢为体也。第三光宅云离过行即以离过为体。龙公云。不说他人好恶长短。印师云离七支恶。复有人言离慢为体。今依生公以离嫉妒为体。憍慢则贵已卑人。嫉妒则恶人胜已。斯二是弘法之大患。伤菩萨之本怀。故说离之也。第四慈悲行。经有明文。众师更无异说。但慈悲有三。一众生缘见有众生。二法缘不见有众生而见有法。三无缘。此三异者亦得三人具三一人具三三人具三者。外道有众生缘。二乘法缘。菩萨无缘也。一人具三者。始行为众生缘。中行为法缘。上行为无缘。今品所明者既发趾标生法二空。则以无缘为正宗也</p>
<p>问。既言无缘则应不缘众生。何名为慈悲耶</p>
<p>答。缘众生如实相故名无缘。无缘者不复起众生见及法见。如实相而识众生故名无缘也。第四释四行名。初行处近处。此二种是所行之处。举所目能从境为称也。中间二行离过受名。第四慈悲当体为目。通称安乐者。安住四行故身心乐也。又行此四行身安心乐。又外缘不动为安。内心适悦为乐。又安为离苦乐名得乐也。又身安心安身乐心乐也。初义为正也。第五明开合。龙师云初一是身业。次一口业。后二为意业。此皆大判耳。有人言初二主智慧。初一为空智。次一为有智。后二主功德。初一为止善。后一为行善也。今所明可为四双。一者初一为解。后三为行。解中具空有二解。行中有离得二行。中二为离行。后一为得行也。又初一为智慧智慧中有空智有智。后三为功德。功德中有止有行。中二为止。后一为行也。又初一后一为得。中二为离。又前三为自行。后一为化他。化他拔苦与乐。自行中初一为生解。后二为灭惑也。第六明次第。夫有苦者皆由乖理。若具二慧则是得理。得理者无复苦恼身心安乐。是以第一先明二慧。虽复有解恐恃解[怡-台+夌]他。或忌人胜己。故明不憍不嫉。初具二慧又具两行。则自德成立。然后以慈悲被人故次第也。第七明位。始自发心终于十地皆行四行。但地前似而未真。登地唯真不似。真位之中有并不并。就并之中有功用无功用。如前释也。但四行就一大体论之必是齐品。但习学不同。或功德已深智慧犹浅。或自行已胜化他犹劣。不定也。第八明同异</p>
<p>问。法师品明三事。入慈悲室着忍辱衣坐于空座。与今何异</p>
<p>答。彼前明于有行以有资空。今前辨于空解以空导有。以空导有空宛然而有。以有资空有宛然而空。但字不累书故前后说耳。又前明化他后辨自行。今前明自行后辨化他。以菩萨先人后己故。前化他而后自行。然要须自免方能济人。故前自行后化他也。次释法师义。法师义者已如弘经方法中释竟。未尽今当略说。依此有五种法师。一受持二读三诵四解说五书写。释论解灭诤品云。以信力故受。念力故持。或看文或口受故言为读。常得不忘故为诵。宣传未闻故言为他说。圣人经书直说难解故解义。此即有六种法师。望今文互有广略。今文合受持为一。为他说与解义复为一。足书写为一也。释论解无作品。明说波若有十种。十种皆是就说法中开耳。通称法师者。法是可轨义。五人上弘此法。下为人作师。故云法师。通自行化他也。又法师者此五人以法为师。此自行法师。又法师者法乃尊妙。要由人弘。人有弘法之功名人为法师。如云当作心师不师于心。今亦如此。以弘法故为法作师。此化他法师也。次明位。若例四依应起自内凡通乎十地。是其人位。但于初依自有师资之别。此自明依止之位。今就弘化分之。外凡已上皆法师位也。次约阶品。如涅槃四依品明有九人。初人于熙连河沙佛所发心。亦得不谤未能信乐。次一恒河沙佛所发心。得信乐而未能受持读诵。二恒河沙佛所发心。能受持读诵未能为人说。三恒河沙佛所发心能为人说而不解义。四恒河沙人十六分中解一分义。五恒沙人十六分中解八分义。六恒沙人十六分中解十二分义。七恒沙人解十四分义。八恒河沙人具解十六分义。此九品人前四人既无解。是弟子位非师也。后五品人既有解义属法师位也。此五人合为四依人。即初依人。又通而为论三十心位俱皆是法师也。十地菩萨念念化人皆是法师。自有优劣。如九地得十种四无碍为大法师也</p>
<p>问。三业云何摄五种法师耶</p>
<p>答。论云信力故受。念力故持。此是意业。然初非不藉身口业也。书写是身业。而要假意业。亦得有口业也。余三皆具三业也</p>
<p>问。此五得相离以不</p>
<p>答。受持是意业。得离读诵等四。若是读诵等四要须受持。所以然者由信心故方有读诵等耳</p>
<p>问。亦有无信而读诵。此应离受持也</p>
<p>答。今不论此也</p>
<p>问。经中何故先明受持。读诵解说书写以为次第耶</p>
<p>答。信为初门故前说受持。以信力故能读诵故。能读诵竟方解义。解义故为他说使法流通故书之也</p>
<p>问。此五几是功德几是智慧耶</p>
<p>答。皆通福慧。但余四属功德。强解说正是智慧也</p>
<p>问。受持具信念二力。余四具几力耶</p>
<p>答。解说是慧力。亦是精进力定力也。读诵正是精进力亦是慧力。但遂强弱耳</p>
<p>问。此五几自行化他耶</p>
<p>答。解说通自他。但化他强自行弱。四通自他自行强化他弱也</p>
<p>问。何故但明此五耶</p>
<p>答。略举五耳。大品及此经劝发品复有正忆念及修集。皆摄入今三业中故也</p>
<p>问。受持意业可得化他人不</p>
<p>答。由意业信故能化他人亦有化他义也</p>
<p>问。此五云何深浅耶</p>
<p>答。依经次第明深浅者。直信之则易故在前。以有信故能读。读故能诵。诵故能解说。解说故云书写即是从浅至深也</p>
<p>次论佛道近远义释高原求水譬。论曰此虽一句经文但寻味之者喜生。抑扬涅槃以四重五逆谤法阐提皆一类而科之。波若云不谛读诵受持故成魔事。今具述异闻详其得失。敢希生善庶望免咎。有人言初教如高原干土。大品如湿土。法华譬泥。佛果如水。有人言维摩思益如干土。无量义经如湿土。法华如泥土。佛果如水。有人言大品如干土。无量义经如湿土。法华如泥。佛果如水。此三皆执五时说者也。生公云。渴乏求水者。受持法华求悟佛道。欲得之如至渴乏须水也。于彼高原穿凿求之者。一乘于三乘为难得。故于法华求解如求高原水也。受持读诵为穿凿。未能如闻而解犹为未闻。如见干土。若能解者方乃为闻。如遂至泥知去水不远也。注经云。生死渴乏须寂灭之水也。高原水者一乘理妙。求理于法华如求水也。犹见干土者。受持书写以穿凿之初为未闻。未解去道尚远如见干土也。次读诵以譬施功不已。闻已解故曰见湿土与泥。注经犹采生公意。但小加修饰耳</p>
<p>评曰。此譬唯有二意。一譬去佛道远。二譬去佛道近。不应纭纭有余释也。又初三师明法华之前诸教去佛道远。法华教去佛道近。后二释但就法华中自论远近。未能如闻解为远。能如闻解为近。今捡经始终皆失旨也。寻长行合譬及偈文具有二义。一举余经对法华以明近远。二就法华自论近远。偈云如是等诸人不闻法华经去佛道甚远。若闻是深经近于佛智慧。此举余经对法华以明近远也。长行云。若未闻未解未能修习去佛道远。与此相违去佛道近。此文具二义。若据未闻为去佛道远。此举余经以对法华。若就未解为远能解为近。此据法华自论近远。是以众师偏用一文俱失经旨也</p>
<p>问。举余经对法华明近远相云何耶</p>
<p>答。法华之前未开三为方便一乘为真实。遂使求佛之人犹有踌躇。大小之望取佛之心未决定。故去佛道远也。法华明有一无三永息退心求佛意决。故去佛道近也</p>
<p>问。何以知就开权显实义明近远耶</p>
<p>答。下偈云。若闻是深经决了声闻法。决了声闻法者知其是三权一乘为实也。又长行云开方便门示真实相。即释近远之意故知尔也</p>
<p>问。法华之前即是波若。可云波若去佛道远耶</p>
<p>答。前已释此义竟。今重论之。一者据波若未开权义边。即始行菩萨犹有进退之望。或言进为菩萨。或谓退作二乘永不成佛。故波若于其人去佛道远。若闻法华无三有一。直进不回。则法华于其人去佛道近也。二者声闻不觉。波若密化二乘令趣佛道。如不觉付财。犹言波若有三乘教。故保执二乘。波若于其人去佛道远。闻法华开权明有一无三。改二乘执信受一乘。则法华于其人去佛道近也</p>
<p>问。约大小二人判二经近远。以理言之波若法华云何优劣耶</p>
<p>答。波若正明实慧方便慧。此二是十方三世诸佛法身父母。求佛者要修学波若如前已说。又求佛道者皆具烦恼。如老病人寝卧床席不能起居。波若方便二健人各扶一掖能至佛道。故求佛之人须学波若。又三界二乘是佛道巨患。以实慧故不着三界。以方便故不证二乘。离此大恶能至佛道。故求佛之人要学波若。又波若显诸实相。实相是大乘本。由实相故有波若。以波若心修万行。万行皆是无所得。如此万行能动能出名为大乘。若尔波若经乃明一乘之本。故波若最胜。此即是本中之本。所以然者。一乘为三乘本。实相复为一乘本。波若常明实相。即波若经为本中本也</p>
<p>问。实相亦是三乘本。云何言是一乘本</p>
<p>答。二乘人不能知本性空。故诸法本性空唯是大乘根本。非二乘本也</p>
<p>问。波若未开权。则波若为劣。法华为胜不耶</p>
<p>答。法华但明开权之义异波若耳。若显实之义终归波若。所以然者。开权即改二乘心。改二乘心即发菩提心。若发菩提心竟即修行学菩萨道。要须詑二慧之胎方成如来法身之子耳。故知波若为胜。又佛始终常用波若化物。初显教菩萨波若。密教二乘波若。此从大品至法华前也。次至法华显教二乘波若。亦显教菩萨波若。以显教二乘波若故波若亦名法华耳。非波若外别有法华也。至涅槃明波若即是四种佛性。大品云。因名波若果名萨婆若。涅槃云。因名观智果谓菩提。菩提无累即是果果。观智与境界更无别体。所观义即境。能观义即智。发观义为境。能照义为智。故波若即是四性。当知唯一波若。是故最大。又地前四十心名相似波若。登地去至佛名真波若。故知波若竖通于五十二位。即波若最大也</p>
<p>问。波若是何物法如此最大耶</p>
<p>答。波若是诸佛菩萨观心。是故一切教皆明此法。一切佛菩萨无不修行。又波若有三种。一所行即实相境。谓实相波若。二能行之观。名观照波若。三为众生说即文字波若。所行境即佛菩萨所行处。能行之心即佛菩萨观。此二为自德。文字波若即是教门化他德。此三摄一切佛菩萨能行所行自行化他义无不尽。虽有千经万论终显此法。以一切教皆入波若中故波若最大。龙树岂是虚言者哉</p>
<p>问。若尔法华应劣耶</p>
<p>答。法华是波若异名。但明上来诸义不及波若。故名为劣。非但法华不及一切大乘经。皆不及波若。如论列十种大经而波若最大</p>
<p>问。此语难信。今重请释。为波若明义已了。余大乘经明义未了。故判胜劣以不耶</p>
<p>答曰。不也。但波若专明上来诸义。余经不尔。据此义故称波若最胜耳</p>
<p>问。前言就法华中自论去佛道远近义云何</p>
<p>答。大意如生公。注经释云。今更须领此意。若闻法华生三慧者即去佛道近。虽闻不生三慧则去佛道远。故文云。若得闻解思惟修习去佛道近。闻解谓闻慧。思惟谓思慧。修习谓修慧也。就三慧中自论近远。闻慧为远余二为近。如是可知也</p>
<p>问。但应如生公及注经释之。所以然者。唯一高原就中求水有近有远。唯一法华教中求佛生三慧为近。不生三慧为远。若以法华前教为远法华为近者。乃是异原何名一原耶</p>
<p>答。法华波若同是一大乘藏。亦得同为一原。又依生公解有前诸妨故可得两而存之也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>