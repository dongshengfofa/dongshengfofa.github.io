<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第四十四(婴儿行品第二十一)</p>
<p>　佛为阿阇世王说二十法门　辨婴儿行</p>
<p>　　梵行品之第九</p>
<p>尔时佛告诸大众言(至)犹如微妙真金之山</p>
<p>案。僧亮曰。犹有疑佛不垂慈救。罪不得灭。当知无定相者。定罪以烦恼为定也。无定定者。无定疑心。疑心定者。一断不起</p>
<p>尔时世尊出八种声(至)礼敬毕已却坐一面</p>
<p>案。僧亮曰。言大王者。不直称名。惧其喜过。渐开其心也。无上大师者。知佛慈等真一切智也。智秀曰。第五佛命大王以定其心</p>
<p>尔时佛告阿阇世王言(至)心则放逸无恶不造</p>
<p>案。僧亮曰。王不发菩提心。罪不可灭。发心者。由见凡夫之过。此二十事。说凡夫之过也。僧宗曰。第六为王说法也。有十一翻。此即第一先命观二十事。就身为其相既浅。如似伏惑</p>
<p>阿阇世言如我解佛所说义(至)必定当堕阿鼻地狱</p>
<p>案。僧亮曰。上虽说戒等。五法无常。王爱罪影。犹未怗也</p>
<p>阿阇世王白佛言世尊(至)是故当知杀无定相</p>
<p>案。僧亮曰。去其封罪之报。便从理得解也。宝亮曰。上来至此。且一往总为王说法。以虚忘也</p>
<p>大王如汝所言父王无辜(至)若九非者则应无罪</p>
<p>案。僧亮曰。第二为说生法二空。其观既深。如似断惑也。宝亮曰。此下别为王说法。先开五门。后更以五阶。释此门也。此即第一门。就假名义中说法。以除其罪。谓若能解万法虚假即空。而有为妄有。罪何从生。虚其心故。则无实罪也</p>
<p>大王色有三种过去未来(至)云何说言定入地狱</p>
<p>案。僧亮曰。以五门破定罪相。成王所解也。第一门说是假名。无有定相。僧宗曰。第三翻就三世分之。则无罪也</p>
<p>大王一众所作罪业(至)汝独云何而得业耶</p>
<p>案。僧亮曰。第二门。明一者心念教能杀人。二者心口杀。三者具身口杀。王不具三业。故罪轻也。僧宗曰。第四翻明三业具则罪重。但有心口。而无身业。罪则轻也。宝亮曰。第二明罪福不在因缘中</p>
<p>大王频婆娑罗往有恶心(至)云何而言定入地狱</p>
<p>案。僧亮曰。第三门。明恶有下中上也。下者。谓彼怨我。我还以恶报也。中者无恩于我。以恶加人也。上者有恩于我。又加其恶。王是下恶也。僧宗曰。第五举昔业缘起富罗山事。宝亮曰。第三明先王以宿业所招。非其创罪之始</p>
<p>大王众生狂惑凡有四种(至)若非本心云何得罪</p>
<p>案。僧亮曰。第四门明杀有三。谓重者。邪见杀也。中者嗔杀也。下者贪杀也。王以狂乱心杀。故非定也。僧宗曰。第六举贪狂。以遗其心也。宝亮曰。众生作罪。皆由不自在故。若能识此罪源。则无罪矣</p>
<p>大王譬如幻师于四衢道(至)诸佛世尊知其非真</p>
<p>案。僧亮曰。第五重门也。僧宗曰。第七有六譬。证上第二生法二空。故罪不可得也。宝亮曰。第五有十譬。法体性空无自性。故杀无定</p>
<p>大王杀法杀业杀者杀果(至)虽复因王王实无罪</p>
<p>案。僧亮曰。重显前第二门也。僧宗曰。第八证上第四王但知杀。而身不自杀。则无罪也。宝亮曰。释上第二因缘中。无罪性也</p>
<p>大王如王宫中常敕屠羊(至)于父先王生重忧苦</p>
<p>案。僧亮曰。重显前第二门也。宝亮曰。释上第三门。宿业中无罪也</p>
<p>大王世间之人是爱僮仆(至)王不自在当有何咎</p>
<p>案。僧亮曰。重显前第四门也。僧宗曰。第九成上第六罪由贪狂。宝亮曰。释第四门贪狂也</p>
<p>大王譬如涅槃非有非无(至)无有见者则无果报</p>
<p>案。僧宗曰。第十举世谛涅槃。是有说有罪</p>
<p>常见之人则为非有(至)非有非无而亦是有</p>
<p>案。僧亮曰。重显前第五门也。宝亮曰。释上第五门。万有体空。无性罪也。于有惭愧者。则是非有。何以尔。既生惭愧心。达万法体虚。故于人为无罪也。若于无惭愧者。是则非无也。受果报者。名之为有。谓无智人。终日构因得果。是以不无也。空见之人。则非有者。谓于此人。便无性报也。有见之人非无者。谓于报相者。便不无果报也。有有见者。谓计常之人为有也。无有见者。若无向执相。终无果报也。常见之人者。此是解常之心。故于此人为无也。无常见者。若观生死。令佛尽作无常。则不无果报之生死也。常常见者。此是计常之人。不无于恶果也。以见义故者。经云。于解者为非有。于不解者为非无也</p>
<p>大王夫众生者名出入息(至)不入地狱汝云何入</p>
<p>案。僧亮曰。重显前第一门。僧宗曰。第十一翻。正说法之宗也</p>
<p>尔时阿阇世王如佛所说(至)诸法无常苦空无我</p>
<p>案。僧亮曰。既已得解。即于佛所得。不坏信也。僧宗曰。若解假名是虚者。则无罪而不灭也</p>
<p>世尊我见世间从伊兰子(至)受大苦恼不以为苦</p>
<p>案。僧亮曰。废其非分</p>
<p>尔时摩伽国无量人民(至)即是一切诸佛弟子</p>
<p>案。僧亮曰。己身天身者。因中说果耳。僧宗曰。前言为阇世住者。义现于此</p>
<p>说是语已即以种种(至)了了见佛性犹如文殊等</p>
<p>案。僧亮曰。初九行半叹佛。次六行自发心也。前九行半中。初三行。总叹口四业。次一行半。别叹不恶口。次一行。叹不绮语。次二行。说语之益物也。次二行。叹慈悲也</p>
<p>尔时世尊赞阿阇世王(至)天行品者如杂华说</p>
<p>案。僧亮曰。赞述所叹也</p>
<p>　　婴儿行品第二十一</p>
<p>案。僧宗曰。备行三行。其德则喻如婴儿。亦是化婴儿也。此品有三段。第一譬佛。第二从不知苦乐以下。譬菩萨。第三又如婴儿以下。譬众生。明昔所以须说五乘之教也。宝亮曰。此品有五段。第一明佛自作婴儿。第二明菩萨作婴儿。第三明佛方便为化。第四明佛说二乘之果。以为真极。第五明为断见者。说有实众生也</p>
<p>善男子云何名为婴儿行(至)断于无常是名婴儿行</p>
<p>案。僧宗曰。第一譬也</p>
<p>又婴儿者不知苦乐(至)而作声闻辟支佛乘</p>
<p>案。僧亮曰。方便诱引。不即法实。以业为譬。下是其正体。如来菩萨。以譬婴儿者。义似婴儿。广其非行体也。何者。解脱中云。如来有婴儿行。无有是处。此之证也。亦可佛菩萨是婴儿行本。名婴儿行也。僧宗曰。第二譬也</p>
<p>又婴儿行者如彼婴儿(至)然此黄叶实非金也</p>
<p>案。僧亮曰。第三譬。为说三十三天之乐。以免三涂苦也</p>
<p>木牛木马木男木女(至)男女想故名曰婴儿</p>
<p>案。宝亮曰。木牛即第四譬。为说二乘果也。木男即第五譬。为断见者。说有众生也</p>
<p>如来亦尔若有众生(至)亦皆同汝得是五行</p>
<p>案。僧亮曰。先总以三法为譬。杨叶譬人天乘四果。牛马人天等一乘。男女譬众生。啼哭譬造恶业。三十三天者。别合杨叶。所以明者。凡著有不说涅槃。众生厌时至二乘之实。则合牛马。所以然者。以厌生死者。不说人天因也。有断不断者。智烦恼断。习不断也。已下类尔。非金中生金想。至而说为净总。合上四果为净。于非牛马作牛马想。至说非道为道。总合四乘为道。说假名众生。合男女。别堕邪见。堕断灭也。是故如来说有众生者。说假名众生。除其断见。于众生中。作众生想者说计我者普也。于众生破众生见者。明说假名众生。亦破常见。不但此也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>