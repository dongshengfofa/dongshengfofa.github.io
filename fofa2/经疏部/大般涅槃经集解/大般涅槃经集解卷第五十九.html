<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第五十九</p>
<p>　广出与六师论我无我义　广释娑罗双树缘起　广释二月十五日缘起　广释一切法性无住住义　广释涅槃无相义　广释定慧舍相奢摩他等相</p>
<p>　　师子吼品之第六</p>
<p>尔时六师周遍六城(至)唯说如来常乐我净</p>
<p>案。僧亮曰。师子吼能令眠者觉悟也。佛说中道。能悟偏执之眠也。宝亮曰。外道既穷于此处。故求欲论义也</p>
<p>尔时六师复作是言(至)向喻于眼见者喻我</p>
<p>案。僧亮曰。根机不同。俱是执着。而憍陈如。闻无常以受道。六师因我乐。以反真也。闻我则欣同。故说已解以自多。而此说非色为我。谓与佛解不同也。宝亮曰。此中往复。不异下先尼中。但自犹有徒众。未有所称。至于徒党都尽。十师方现受降伏。归还正道也</p>
<p>佛告六师若言见者(至)闻见六尘当知无我</p>
<p>案。僧亮曰。此下有三开。难所执我。此即第一难。谓根非我。应如人向之异。一向之中。具见闻也</p>
<p>所引向喻虽经百年(至)年迈根熟亦应无异</p>
<p>案。僧亮曰。第三难。向辨无用。知见非向。今明根熟则昧。故知见色根非是我也</p>
<p>人向异故见内见外(至)若不见者云何有我</p>
<p>案。僧亮曰。第三难。若不内外俱见。岂是于我耶</p>
<p>六师复言瞿昙若无我者(至)有我者即常乐净</p>
<p>案。僧亮曰。明见属众缘。无别见者也</p>
<p>六师言瞿昙色亦非我(至)遍一切处犹如虚空</p>
<p>案。僧亮曰。然色等以因缘故。具有四过。我所以说。我相同虚空。不以因缘成遍一切处。难以分数分也。湛然常住。不可生灭。而能知能见。常御诸情也</p>
<p>佛言若遍有者则不应言(至)若无常者云何云遍</p>
<p>案。僧亮曰。有两开。此第一难。言汝我既是见者。今物若遍。见亦应遍。遍则无物。物则不遍也</p>
<p>若遍有者五道之中(至)云何而言转受人天</p>
<p>案。僧亮曰。第二难也。若遍五道。则一时合者。不得舍人受天也</p>
<p>汝言遍者一耶多耶我若一者则无父子怨亲中人</p>
<p>案。僧亮曰。第三难也。既言是一。云何有尊卑之异耶</p>
<p>我若多者一切众生(至)善业恶业愚智差别</p>
<p>案。僧亮曰。第四难也。若各有自在之生。岂有愚智之别耶。造业亦理然是同也</p>
<p>昙瞿众生我者无有边际(至)众生业果不得无差</p>
<p>案。僧亮曰。外道救义但救多我之切也。我有遍常。不遍常法。非法不遍也。常我虽遍。然行法则智。行非法则愚。不得无差也</p>
<p>佛言六师法与非法(至)若不尔者云何言遍</p>
<p>案。僧亮曰。我若遍者。应各各具二。具二者。业根应等。若不尔。云何言遍耶</p>
<p>瞿昙譬如一室灯百千灯(至)修善行恶不相杂合</p>
<p>案。僧亮曰。救义意。如灯之小大。皆遍一室。不容以小故不遍也</p>
<p>汝等若言我如灯者(至)众生我者则不如是</p>
<p>案。僧亮曰。破此执有三开。此第一从缘生故。缘大灯大。所以能有异也。我不从缘。不应异也。宝亮曰。灯之与明。悉从缘有。我既不尔。云何为喻灯明。要有本有末。在主之炎为本。譬上之明为末。成我不从身出。出住在异处。故无我也</p>
<p>明从灯出住在异处(至)从身而出住在异处</p>
<p>案。僧亮曰。第二难也。灯与明异。我与法非法不异。若异者。我则不遍也</p>
<p>彼灯光明与闇共住(至)当知初明与闇共住</p>
<p>案。僧亮曰。第三难也。初灯小故。不能破于大闇。与闇共住。闇处无明。明则不遍也</p>
<p>瞿昙若无我者谁作善恶(至)师子吼者名大涅槃</p>
<p>案。僧亮曰。不作无善恶也。恶是作业。必应有作者。我是作者。作者是有为无常也</p>
<p>善男子东方双者破于无常(至)大寂定者名大涅槃</p>
<p>案。僧亮曰。八树拟八法也。八法于兹而显也。犹明处是耳</p>
<p>师子吼言世尊如来何故(至)我于二月入大涅槃</p>
<p>案。僧亮曰。有待时漏尽者。时节即道也。说如来真实者。就起四倒之时破说者。六时者。犹是三时各分为二也。宝亮曰。修道之第五文。次时为道也。既是众生入道之津。由遣其横计之情。令觉虚而安理也</p>
<p>师子吼言如来初生(至)而是母人实不死也</p>
<p>案。僧亮曰。以初生乃至初得道。皆方便。非圆极故。因未满而显之也。今所明理圆。寄满月也</p>
<p>师子吼菩萨言世尊何等比丘能庄严此娑罗双树</p>
<p>案。僧亮曰。修道之第六。寄人以明道。所谓待伴漏尽也</p>
<p>善男子若有比丘受持读诵(至)常住于此娑罗树木</p>
<p>案。僧亮曰。法由人弘。故问弘法之人也。宝亮曰。众生根性不同。若应以千人为缘。少一人则不悟。要须数足。今略数人。若广列者。其事亦难。具可顿显也</p>
<p>佛言善男子一切诸法(至)汝云何言愿如来住</p>
<p>案。僧亮曰。修道之第七文。次遣着。以明道也。道者。忘怀为德。如其存住。即便背道。今就此门中有三翻。皆是遣执也</p>
<p>善男子凡言住者名为色法(至)南西北方四维上下</p>
<p>案。宝亮曰。第一释疑云。如来既入涅槃。便不得自在。今遣此执也。佛已断一切色缚。累尽而体无相。若不达于空。可存有去住也</p>
<p>善男子若有说言身口意恶(至)于拘尸城亦无是处</p>
<p>案。僧亮曰。有为相续。故住竟无实住。如来永断有为。不应请住也。宝亮曰。第二遣执。向既辨道相。但空理难安。于下愚未悟故。引譬以明。理谓必然。功夫行善。不可使得恶果。亦不可使行恶得善果。两因既不可使。回换明道。是无相无为。竟何所住耶</p>
<p>善男子如来今于此拘尸城(至)以是因缘入禅定窟</p>
<p>案。僧亮曰。上云。涅槃无生无诸有。如来即涅槃。而言。王宫之生。双树之灭。谓以出动为生。入寂为灭。应物之迹也。何故入禅定窟者。将显现灭之旨。以益当时。故发问也。宝亮曰。劝行佛所入定。为化众生。得无相涅槃也</p>
<p>师子吼言世尊无相定者(至)以是义故涅槃名常</p>
<p>案。僧亮曰。重问涅槃无相义也。明涅槃之中无十相之苦。欲令行者修因。起之为乐。知着相为失。无相为得也。说道有广有略。初从灭定。讫时方广门也。今略门有二。但说始终此定也</p>
<p>师子吼言世尊何等比丘(至)修集舍相是名三相</p>
<p>案。僧亮曰。已说涅槃无相之利。利由因得。故问也。时时修集。至是名三相。一是修时。一是应修时也。定能除乱。慧除颠倒。舍调迟速。略问举要。此三者涅槃之要行也。宝亮曰。修道之第八文也。出能修道人。明菩萨无时不修定慧舍三法。故言时时也</p>
<p>师子吼言世尊云何名为(至)慧舍二相亦复如是</p>
<p>案。僧亮曰。若心在缘。不散为定。念念取缘。皆不散也。心在一境。至不名三昧。若心相续。一境名定也。如其非定非一切智者。缘四则非定。所以互破者。修定慧为一切智。一切智者。无法不知。名一切智。审定名智。一体具二。不具非一切智也。非一切智云何名定者。若不余缘。不知一切。非直失一切。亦复失知下。以行为异耳。定慧亦如是者。亦以非定破慧。非慧破定也。宝亮曰。既唱此三名。时众有疑。故师子吼。于一法中。作三难也。举定为隅耳。慧舍亦然也。此第一谓。众生自有三昧。何须修耶。第二难云。定本摄心一境。佛既遍缘万境。便应非定也。第三难云。若以一行得三昧者。是则六度之中。唯一禅是。余五应非。若定不能生智。亦非定也</p>
<p>佛言善男子如汝所言(至)如是余缘亦一境故</p>
<p>案。宝亮曰。先遣第二难。唯使一境中得定。则一切境悉静照。故言如是余缘亦一境也</p>
<p>行亦如是</p>
<p>案。宝亮曰。答第三难也。夫六度之行。无非是静。悉缘中解用。岂非智耶</p>
<p>又言众生先有三昧(至)云何而言不须修集</p>
<p>案。僧亮曰。答意虽分分别四谛。皆得重缘。亦定亦智。善三昧者。为涅槃修善三昧。非心住境。便是涅槃因也。宝亮曰。答第一难也。此言三昧。名善三昧。一切众生心行。虽有善恶。不取此心为定也</p>
<p>以住如是善三昧中(至)见佛性者名为舍相</p>
<p>案。僧亮曰。此下广说善不善相也。宝亮曰。此下凡有三翻。明此三法也。第一直总明定慧舍相。第二从奢摩他。名为能灭。以去别解。此三法也。第三从奢摩他有二种。世间出世间以下。偏释定慧二法也。十住菩萨智慧力多三昧力少者。若摄心在境。不驰荡外缘。目之为定。十住菩萨未居极位。不免企上之心。故义言智多定少耳。此非了义言也</p>
<p>奢摩他者名为能灭(至)亦名不行是名为舍</p>
<p>案。宝亮曰。第二释也。奢摩他。此名为定。此中以五种义释定也毗婆舍那。此言智慧。此文中有六义释也。忧毕叉者。此言舍。据空解为目。文中有四义释也</p>
<p>善男子奢摩他者有二种(至)善男子是名三昧相</p>
<p>案。僧亮曰。上总说。今别三相之能也。宝亮曰。第三别释定慧深浅之相。舍无别体。故不分门也。此中自有二意。一正各辨定慧深浅之相。第二明修定慧有所为。定中深浅相者。世间曰有相定。出世间名无相定也。此先辨定深浅相也</p>
<p>善男子慧有二种(至)复有四种所谓观四真谛</p>
<p>案。僧亮曰。下别说定慧二体。舍无别体。不说也。宝亮曰。辨慧之深浅相也</p>
<p>善男子为三事故修奢摩他(至)为破一切诸烦恼故</p>
<p>案。僧亮曰。上说三相多能。今说为能中要者。故修也。宝亮曰。第二重。次明修定慧有所为也。先有三句明定。后有三句明慧。合定慧二门。凡成六句释义也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 