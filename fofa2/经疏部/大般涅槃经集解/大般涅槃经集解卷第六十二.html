<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第六十二</p>
<p>　举盲人说象譬　明佛性不即六法不离六法义　明佛性十二因缘信等　辨菩萨不退相日食一麻一豆等事　出菩萨以身施众生发愿事　出菩萨为众生受苦不退事　出天海八种不思议譬</p>
<p>　　师子吼品之第九</p>
<p>善男子譬如有王告一大臣(至)以是故说色为佛性</p>
<p>案。僧亮曰。各以手触者。譬闻见也。同不说象体。偏见非象。亦非不说者。各得其分。非不说也。色是佛性者。正因性异。成果亦异。以偏着为失也。如金色是一槃蛇为异也。僧宗曰。第二翻也。明如来说性不同。凡夫既真而无谬。故应修也。王者譬佛。臣者譬常住经教。象譬教下理也。盲者随所触而说象。众生无慧。乃计阴说我也。说离阴有我者。此计太过。下当非之也。非即六法。不离六法者。以五阴成假名人。佛性在果。岂即六法非因。无以感果。故言不离也。宝亮曰。盲人触象。若一一而望。不得象体。然复不得离此而有象也。外道凡夫。捉五阴及离阴。一一计非佛性。然始终不离此六法也。有诸外道。虽说有我。而实无我者。破第六别计五阴外有我。谓五阴假合。名为众生。无别五阴外有我也</p>
<p>或有说言受是佛性(至)乃至非我不离我</p>
<p>案。僧亮曰。上举色。今举心历心。称四阴也</p>
<p>善男子有诸外道虽说有我(至)第一义空故名佛性</p>
<p>案。僧亮曰。就惑情为离也。故是即阴我相续不断耳。后还正之。谓离阴别我也</p>
<p>善男子大慈大悲名为佛性(至)佛性者即是如来</p>
<p>案。僧亮曰。说缘因性。众生必得。故名有也。相续不异。即如来也。僧宗曰。第三出佛性体也。宝亮曰。第四历缘因四无量行。即是缘因。善菩萨常行。如影随形也。佛性名如来者。行四无量。近得初住一字之地。远则圆满得佛。故名如来也</p>
<p>佛性者名大信心(至)一切众生悉有佛性</p>
<p>案。僧亮曰。举六法门。助显其旨也</p>
<p>善男子如上所说种种诸法(至)一切众生悉有佛性</p>
<p>案。僧亮曰。总结上旨也</p>
<p>善男子若说色是佛性者(至)乃至说识亦复如是</p>
<p>案。僧亮曰。若说色是佛性。余非者。耶见众生。闻必起倒也</p>
<p>善男子若诸众生了佛性者(至)兼复赞叹礼拜问说</p>
<p>案。僧亮曰。既劝修此经名。故说修者之福也。僧宗曰。第四正劝修也。宝亮曰。第五结劝。明应须修道之意也</p>
<p>善男子若有已于过去无量(至)然后乃得闻是经名</p>
<p>案。僧亮曰。叹修者之因也</p>
<p>善男子佛性不可思议(至)大涅槃经亦不可思议</p>
<p>案。僧亮曰。叹三宝佛性经法不可议。显劝修之旨不虚也</p>
<p>师子吼菩萨言世尊(至)得阿耨多罗三藐三菩提</p>
<p>案。僧亮曰。师子吼领。并叙时众得利益。佛即印述也</p>
<p>师子吼言世尊云何不退(至)阿耨多罗三藐三菩提</p>
<p>案。僧宗曰。此下修道之第七也。向以有性故。所以劝修。言修行者。功业转深。不复退转。若不能深识经旨。者则有退转也。如此苦行。多是住前。言因经修行。无利益事。尚为之。岂况有益。而当不为此。明人于经修行。得其理味。永不复退也。宝亮曰。此下修道之第七。正出修道人相。上来虽劝其修道。诸人咸然。不知修道之法。佛今略示其相。若能作如此苦行者是也</p>
<p>善男子菩萨摩诃萨(至)是名不退菩提之相</p>
<p>案。僧亮曰。第七不退相门也。修道必生死。但生死多难。不能自知退与不退。次辨不退相也</p>
<p>复次善男子菩萨摩诃萨(至)是故复名不可思议</p>
<p>案。僧亮曰。第八叹不退菩萨。不思议德也。受后边身者。上说具烦恼性地解地。今说后身义其始终。但举其两端耳。僧宗曰。第八明上地菩萨。备诸胜德也。宝亮曰。叹修道人之德也。人谓苦不可忍。今云。若能立心修道。虽为众生受苦。如三禅乐也</p>
<p>善男子大涅槃经亦复如是(至)彼大海有八不思议</p>
<p>案。僧亮曰。第九叹经。佛及菩萨。功德智慧。经实其本。故赞叹也。僧宗曰。上言人由经益。则经有资成人义。故次叹也。宝亮曰。海有八德。以譬经也。一者因众生之福海则渐深。众生有感。所以经教次第。从浅至深也。二逐风而行。诸佛菩萨。随缘而化也。三河水入者。明涅槃纳众命之器也。下去类尔也</p>
<p>师子吼言世尊若言如来(至)云何独令我受化身</p>
<p>案。僧亮曰。第十叹佛也。以经典佛说理应叹也。但说由慈生。故先问也。宝亮曰。四生之中。化生最胜。而佛为众生。故胎生。恩德之重。所以致叹也</p>
<p>尔时师子吼菩萨合掌长跪右膝着地以偈赞佛</p>
<p>案。僧宗曰。如来是王化之主道被苍生。所以最后兴叹也</p>
<p>如来无量功德聚(至)能吼无量师子吼</p>
<p>案。僧亮曰。彼国以偈为咏歌也。盖盛德之至道也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>