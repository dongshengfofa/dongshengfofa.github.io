<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第九(长寿品第四卷之第二)</p>
<p>　释长寿因义　出密迹力士杀童子事　出诸羯磨名　出入河归海事　合椋牛譬　释法性义　释无想天受乐事　释一体三宝义</p>
<p>　　长寿品之第二</p>
<p>尔时佛赞迦叶菩萨善哉善哉</p>
<p>案。僧亮曰。上说虽显。而义旨未周。故须明也。宝亮曰此下先答长寿因也。开为七段。第一许说。第二戒众。第三总说。第四劝令外化。第五佛自引证。第六正业体相。第七释疑也。智秀曰。此一品答因果两问。即为两别。前答因问中。有三段。第一赞其能问。第二辨长寿因相。第三论义也。明骏案。此下答因问也。大分为两。第一正答。第二迦叶咨难也。就正答中。有五翻。第一从此讫利益众生。先叹其能问也。有三意。初以远齐诸佛。次以近等大士。后称其弘益。以结叹也。第二从我无智力。讫深智慧故。迦叶仰詶。叹旨也。亦有三意。初引蚊蚋为譬。不敢仰齐诸佛。次引藏臣为喻。谓已顶奉恭敬。或有片同菩萨。后自谦光云。所问管劣。岂能旷益。正可自利而已也。第三从谛听以下。讫转为人说。诫使至心。劝令转教也。第四从我以修集已下。举现在为证也。第五正答问。有五阶。夫十地以大悲为首。五戒以不杀为先。是以命问之端。发言在戒。故知。菩萨心戒。无自大悲者矣。今既明寿因。是故第一先举至慈之譬。以明自行也。第二劝行不杀。授以十善五戒。以显外化也。第三俯入三涂。拔现在之苦。广明悲之用也。第四发四弘誓。安慰未来广慈之用也。第五结也。天上者。自近而言远耳</p>
<p>善男子汝今未得(至)如一切智问等无有异</p>
<p>案。僧亮曰。此下第三答问分也。僧宗曰。此问总一经之宏致。收万行之枢机。仰弘圣旨。故重称善以赞也。尔问我答。照理是同。诸佛敷扬。何以异此。故曰等诸佛也。宝亮曰。迦叶之实。未易可详。以迹而取。岂议照与佛齐。既所问理玄。独焉峰秀。为近见之徒。须此叹耳</p>
<p>善男子我坐道场菩提树下(至)则能利益无量众生</p>
<p>案。僧宗曰。非唯仰等诸佛。亦复同昔大士也。昔七处八会。说华严方广。于时十方大士。云集论义。亦尝作此问</p>
<p>尔时迦叶菩萨复白佛言(至)法性虚空甚深之义</p>
<p>案。僧宗曰。佛上虽叹。言过所称。谦退未达。德光愈着也。智慧海者。一则深广。二则藏宝也。法性虚空者。有二种。一则万法本来无性。二则涅槃亦称法性。此非思力所及</p>
<p>世尊譬如国王髻中明珠(至)令我广得深智慧故</p>
<p>案。僧宗曰。谓蒙答旨。顶奉恭敬。如彼藏臣也</p>
<p>尔时佛告迦叶菩萨(至)既听受已转为人说</p>
<p>案。僧亮曰。大乘之法。不为一人守护之。方应无边而流通也。僧宗曰。将答所问事。须诫而敕之。夫宗致幽玄。非轻心所受。虽复言指迦叶。而意在时众也</p>
<p>善男子我以修集如是业故(至)今复为人广说是义</p>
<p>案。僧宗曰。所明不虚。乃引我为证也</p>
<p>善男子譬如王子犯罪系狱(至)大慈大悲大喜大舍</p>
<p>案。僧亮曰。此先譬说。后法说也。菩萨有外行内行。慈是外行之因。八河归海。外行果也。群生是内行因。涅槃佛性。是内行果也。次说三宝一体。重显二果常也。王自回驾者。狱为不净。非王行处。慈故至也。五道是苦。非菩萨所居。亦以慈故。难至而能至也</p>
<p>授不杀戒教修善法(至)随所寿终生于天上</p>
<p>案。僧亮曰。慈本救苦。戒是救苦之本。济慈之行也。生于天上者。因地现报也。僧宗曰。十善四等是要行。四弘誓是要愿也。十善中略指不杀。为长寿因者。盖取其相似义也。余九略不说耳。宝亮曰。别有经明四弘誓。配四谛也。谓未度苦者。说苦谛令度。未免缚者。说集谛令解也。未涅槃者。说灭谛令会也。末安者。说道谛令安也。其心旷故名弘。必能行故名誓也</p>
<p>尔时迦叶菩萨复白佛言(至)实作子想如罗睺罗</p>
<p>案。僧宗曰。此举事为难。谓不等也。物情见昔往往治罪。如似伤慈。故须明也。明骏案。此下第二迦叶难也。难意有两。承上旨云。行慈持戒为因。得长寿为果。今此第一先难令无慈。而犯杀戒。使因义不立也。后第二举现见涅槃。无长寿果也。若有长因。果不容短。果必不长。故知。无因反[雨/復]。两关以成其义也。就前关中。有三翻。第一定子想之慈也。第二举事以金刚神。为成难也。第三举理。以涂割为类也。此即第一定慈也。三种恶人。亦作子想不耶。有两阶。先迦叶定。后佛答也</p>
<p>迦叶菩萨复白佛言(至)同于子想如罗睺罗</p>
<p>案。僧亮曰。慈实不等。以二事为证。一以众生不可等。谓破戒是也。二以菩萨慈事不等。力士所杀童子是也。承佛旨者。佛尚不等。况菩萨乎。僧宗曰。金刚即菩萨也。既承神旨。则二圣共杀。斯不等明矣</p>
<p>佛告迦叶汝今不应(至)同于子想如罗睺罗</p>
<p>案。僧亮曰。白衣毁法。尚加苦治。况出家耶。僧宗曰。圣人与夺。利益有时。未必待化。但迦叶所举之事实是化耳。明骏案。此下佛答有五阶。第一拂迹显童子是化。第二明王法与佛法。曲异以证不杀也。第三以小况大。若放一光。尚与无畏。况当有杀也。第四举三譬。明未后行法。四众能治。破法罪人。得福无量。第五双结二旨。若不治者。得无量罪。能如法治。是我弟子也</p>
<p>善男子譬如国王(至)诸行恶之人有果报故</p>
<p>案。僧亮曰。佛以三事。证平等也。一以羯磨治罪。不断其命。二以光照光是慈果施无畏也。三治众得福。不害于慈也。宝亮曰。人若犹有信者。则不得断命。夫生道万端。何必苟在斯法。比丘自可依法而立德。岂惧讥呵。而坏行耶</p>
<p>善男子汝今当知如来即是(至)具有如是无量势力</p>
<p>案。僧亮曰。得无量福者。先以事况也。将欲灭之者。不悔则灭。能悔则止。彼王以二事故得福。一怜愍人民。二令恶者修善。治法比丘。一以护法。二令修善也。下以翦树拔发。偏与护法。为作譬</p>
<p>善男子未可见法汝欲见者(至)即应驱遣呵责举处</p>
<p>案。僧亮曰。此第三事引证也。明未来护法。得福无量。以明必有深利益也</p>
<p>若善比丘见坏法者(至)是我弟子真声闻也</p>
<p>明骏案。此弟五阶。双结得失也</p>
<p>迦叶菩萨复白佛言(至)若治毁禁是言则失</p>
<p>案。僧宗曰。向以童子为化。显无不等之失。然犹治罪人。于慈成碍。是故引此。涂割二事。以为问</p>
<p>佛告迦叶善男子譬如国王(至)如是教诲得福无量</p>
<p>案。僧宗曰。将欲答难。先举譬也国王譬佛。大臣譬通法菩萨。诸子譬四众。端正譬得理之解不偏也。宝亮曰。明如来以四部弟子。付弘法之人教成就也。假令三部弟子。不从诲喻。不尽成道。而余有一众。不可以少欲而不治也。所以不得罪者。有二意。一无有恶心。二明运慈故也</p>
<p>善男子如来亦尔(至)亦能善知宿世之事</p>
<p>案。僧宗曰。合譬以凡况圣。答难显一子之平等非谬也</p>
<p>迦叶菩萨复白佛言(至)如来不应作如是言</p>
<p>案。宝亮曰。将欲说果。以果难因。现果不长。往因宁等耶。僧宗曰。虽复捉果寻因。而事在难果。即答长寿果问也。智秀曰。犹是难因也。因必是实。理召常果。则不应涅槃。今已果征因。因非实矣。以此而推故。知犹是难因。未是答果也。有两翻。第一难。第二答也。就难中有三阶。第一直谓不应长寿之旨。第二举譬。第三合譬结难。此即第一将欲为难。先领旨也</p>
<p>何以故如知法人能说种种(至)是知法人言行相违</p>
<p>案。智秀曰。此第二阶举譬也</p>
<p>如来所言亦复如是(至)得是短寿不满百年</p>
<p>案。智秀曰。第三阶合譬结难也</p>
<p>佛告迦叶善男子汝今何缘(至)于诸常中最为第一</p>
<p>案。智秀曰。此第二翻佛直呵答而已。上来所明。不应复有如此粗言</p>
<p>迦叶菩萨复白佛言世尊云何如来得寿无量</p>
<p>案。僧宗曰。若语其事。但八十年也。而云诸常法中。最第一者。不应无旨。是故问言云何常也。智秀曰。此下答第二长寿果问也。答问不同。或须重称问以求答。或直尔而问。或因答前余势。仍为答者。此答中有三别。第一正答长寿义。第二设难。第三改正三归。从此讫寿命第一。正答问也。有两意。初迦叶问。后佛答也</p>
<p>佛告迦叶善男子如八大河(至)及诸小河悉入大海</p>
<p>案。道生曰。所以归海者。至下者也。其以众流。为海之水。水亦名为海矣</p>
<p>迦叶如是一切人中天上(至)悉入如来寿命海中</p>
<p>案。道生曰。如来何寿。以百姓为寿耳。谓之寿海</p>
<p>是故如来寿命无量</p>
<p>案。法瑶曰。夫长寿之由。穷不杀之理。然人天之命。亦少分不杀。是则入佛寿命少分因也。故云一切命。皆入佛命海中也。僧宗曰。海之吞纳众流。无有增。咸因地万善。钟于极果。以因满则常也。又胜鬘经言。如来藏即是佛性。在因为藏。在果为佛。非始非终。隐显为异耳。若众生无性者。中间亦可断绝。以其性义不亡。必应成佛。至佛乃常。如众流至海。更无去处。故惑尽行周。得佛自常也。宝亮曰。海是纳流之器。如来之寿。是众命之极。研辨其旨。凡有三义。其两义玄推。一义从文。第一明众生寿命。皆是如来寿命。海内无有过于佛者。第二众生寿命。虽复无量。流转不定。至佛方住。第三明菩萨在行地之日。施众生命。以此为因。得果之日。则不容短促。然经言众生生死。如蚕作茧。非圣所教。而今乃言。施命为因。此实难晓。又言众生可害。而行道者。无有害心。即名施命。此复难解。夫圣人出世。正欲令人断烦恼灭生死。若从此义。应是夺命。而言施命者何耶。夫命者。名之为生。生于真寿。真寿者。即法性身也。是故圣人。使众生修道。显真常之寿。圣意在此。故为施命也</p>
<p>复次迦叶譬如阿耨达池(至)如来亦尔出一切命</p>
<p>案。道生曰。以百姓寿为寿。感必出矣。出必无穷。若陂池也。法瑶曰。此明天人寿命。皆由佛化所得。故曰从如来命出一切命也。僧宗曰。前譬明入。今譬明出也。大品经言。一切天人。刹利大姓。乃至居士。一切皆由菩萨所化也。明因地之时。施一切命。化功则应还于化主。故至佛则常也</p>
<p>迦叶譬如一切诸常法中(至)于诸常中最为第一</p>
<p>案。智秀曰。上海譬虽明形待。因时之命。在果为极。未显终竟不尽。故以此譬。更明无尽如虚空</p>
<p>迦叶譬如诸药醍醐第一(至)于众生中寿命第一</p>
<p>案。智秀曰。赞叹常旨也。解由境生。不无除惑之功。故拟况醍醐</p>
<p>迦叶菩萨复白佛言(至)常宣妙法如注大雨</p>
<p>案。僧宗曰。承机致请也。上乃明妙果是常。未明迹须必灭。今因迦叶致请。明丈六非实。以下况上。则本迹可知矣。宝亮曰。明理既竟。引四事证也。第一借近况远。第二明有常之名。根本在佛。第三引法性为证。第四明一体三宝。唯一极为证。此即第一也。智秀曰。答问显常。已明于前。此下第二。更举三缘为证。此第一引伏难也。既云常。则应常住。既不住。便是无常</p>
<p>迦叶汝今不应于如来所(至)是故现舍入于涅槃</p>
<p>案。宝亮曰。外道五通。尚能延促自在。岂况如来。具以自在。示同毒树</p>
<p>迦叶当知佛是常法(至)既修集已广为人说</p>
<p>案。智秀曰。此章中有两翻。第一难。第二答。答中有两阶。前正况答。此结劝</p>
<p>尔时迦叶菩萨白佛言(至)微尘世性亦不现故</p>
<p>案。僧亮曰。将说内行因果。先难果常也。若果不常现。云何得与世法别也。性者。异道计云。以冥初。为世间性也。法瑶曰。前明如来常理晓然。但据今日现入涅槃。似是虚妄。则与世间所说同也。若无以辨异。则致或者众。故发斯问。使画然有判也。僧宗曰。就答果中。有四章。第一寄言行相违。显本是常也。虽知是常。外道亦言有常。第二释常我之名。本在于佛。为外道所窃。今释其真伪。真则佛法涅槃。其体是常。常即法性。但昔涅槃。亦言法性。二教既同。事须洗释。故第三简今昔二名。同明法性。所明不同。昔明法性。但以单灭。今明法性。常而妙有。极果体圆。备三归之德。是故第四劝厉行人。使归依也。有何异有。诚知本当。但即事为灭也。如即外道。亦有空言。俱无事验。滞言之徒。无以取信。愿佛为释。使真伪有在也。智秀曰。此下第二意。举例重贵也。若同不现者。则应俱是无常</p>
<p>佛告迦叶譬如长者</p>
<p>案。僧亮曰。果不常现。迹不可辨。乃因譬以释之。此譬中有四分义。初譬佛在世。读诵得旨。修成佛也。第二譬佛始灭。得佛遗法。不解深义。犹得人天也。第三譬己智慧。又无慈悲。欲求自度。不解究竟。不成佛果也。第四求常之心。遂生耶见。见多者。则失人天。少则不失也。长者譬佛也。宝亮所释。与此同。唯合第四。为第三耳。僧宗开第四譬。为第五</p>
<p>多有诸牛</p>
<p>案。僧亮曰。经藏也。牛出五味。经生五果也</p>
<p>同共一群</p>
<p>案。僧亮曰。归一解脱也。僧宗曰。虽复十二部中。理味有异。然同一佛说也</p>
<p>付放牧人</p>
<p>案。僧亮曰。弘通菩萨</p>
<p>令逐水草</p>
<p>案。僧亮曰。受学弟子</p>
<p>唯为醍醐不求乳酪</p>
<p>案。僧亮曰。所谓诸佛为一大事因缘。出于世也。法瑶曰。人天为乳酪。二乘为生苏。菩萨为熟苏。唯佛为醍醐耳</p>
<p>彼牧牛者构已自食</p>
<p>案。僧亮曰。读诵得旨</p>
<p>长者命终</p>
<p>案。僧亮曰。佛涅槃也。此下第二譬也</p>
<p>所有诸牛悉为群贼之所抄掠</p>
<p>案。僧亮曰。凡夫不从经旨取解。喻之抄掠也。法瑶曰。外道盗窃遗余经法。谓之抄掠也。宝亮曰。虽复受持。捉相心强。多诸杂伪。不得真理</p>
<p>贼得牛已无有妇女</p>
<p>案。道生曰。作醍醐者。本是妇女所能。若从其受。必有成理。今云无者。譬无弘通之近。贤圣善友。所以无成</p>
<p>即自构将得已而食</p>
<p>案。道生曰。凡夫横取。凡有三焉。此其一也。虽复无师。藉以读诵之善。或受人天。而计之为福。横之一。僧亮曰。去圣曰近。由得人天资也。法瑶曰。虽无出要。亦得少善。譬构将也。宝亮曰。虽无慧方便。非不以相心受持</p>
<p>尔时群贼各相谓言(至)名为世间第一上味</p>
<p>案。僧亮曰。第三譬也。知经大意。以人天渐进。终期为佛也。何方得之者。自知无解无方便也。僧宗曰。虽得常名。不解趣常之实</p>
<p>我等无器</p>
<p>案。僧亮曰。菩萨以大悲为器。忘身济物。自审无之法也。法瑶曰。不知求涅槃之方也。昙济曰。慈戒为万行之器。自知无也。僧宗曰。谓此身非受道器也</p>
<p>设使得乳无安置处</p>
<p>案。僧亮曰。谓设得人天。非求佛之因也。僧宗曰。既云假设。则无得理也。非唯二乘无漏不可。而辨设行地之善。亦非所辨也。智秀曰。非唯无安涅槃极果之处。设得微善如乳。亦无正信之器。为其本也</p>
<p>复共相谓唯有皮囊可以盛之</p>
<p>案。僧亮曰。欲学声闻受身。如皮囊受水。不盛醍醐也。法瑶曰。虽知涅槃方便。而有读诵之善。非正解唯得人天</p>
<p>虽有盛处不知攒摇</p>
<p>案。僧亮曰。攒譬思慧。摇譬修慧。虽自求度。而不生二慧也。僧宗曰。正是无方便之说也。上来诸句。未若此显。但保着人天。不知推求。更有胜此者也。宝亮曰。虽复欲行小乘。不知作假名法空观行</p>
<p>浆犹难得况复生苏</p>
<p>案。道生曰。精纯成苏。余汁为浆。二乘成道。身则是余。苟不解常。乖此远矣。横之二也。僧亮曰。向果譬浆。得果譬苏。既无二慧得之。与向皆不成也。法瑶曰。既不知解说之攒摇。世俗之善。犹尚难得。况二乘果乎。昙济曰。声闻向中七方便。譬浆也。僧宗曰。初地至七地。如生苏。八地至十地。如熟苏。浆非五味之限。今明既不知攒。求胜出之善。乃至住前凡夫。有漏之善。尚不可得。岂况上住真味。生苏当可得耶。宝亮曰。信首五根亦不立</p>
<p>尔时诸贼以醍醐故加之以水</p>
<p>案。僧亮曰。此第四譬也。求常不已。遂生邪见也。法瑶曰。虽知此经。能得常果。而不能知常之所在。更说种种常法。谓加之以水也。僧宗曰。第四譬也。醍醐为物。其质甚清。欲速得故。加水令清。是则清色相似。其味则殊。虽知涅槃是常乐法。欲速得故。乃计此身即是常乐。名同而实异也。譬加以水。则损杂血之乳。若计身为我。则损人天之善也。宝亮曰。此下第三譬。悉起诸耶见也</p>
<p>以水多故乳酪醍醐一切俱失</p>
<p>案。道生曰。又谓经得常住胜解。而不识之。更说种种耶常之法。常耶既增。坏本常味。五时俱失。横之三也。僧亮曰。耶见多者。能断善根。人天俱失。少者由信因果也。法瑶曰。加以倒常之水。坏真常故。五味失也。僧宗曰。第五譬。遂断善根。乃至人天因果顿失也</p>
<p>凡夫亦尔虽有善法皆是如来正法之余</p>
<p>案。道生曰。合譬也。佛经令人得戒定智慧。斯三法者。本是得佛之要道也。彼以取世乐故。失本为余也。取世乐故。为弃也</p>
<p>何以故如来世尊入涅槃后(至)如彼诸贼劫掠群牛</p>
<p>案。道生曰。本不应取。以世乐而取。谓之为盗窃也。僧亮曰。合第二譬也</p>
<p>诸凡夫人虽复得是戒定智慧无有方便不能解脱</p>
<p>案。道生曰。不解戒定智。为常住解脱因义。故不解解说。合二横也</p>
<p>以是义故不能获得(至)不知方便亡失醍醐</p>
<p>案。僧亮曰。合第三第四。无方便譬也。宝亮曰。自凡夫亦尔。至此。合第二譬</p>
<p>又如群贼为醍醐故(至)如彼群贼不得醍醐</p>
<p>案。僧亮曰。此别合上第三譬。上云。多水未被合也。何者。夫耶见有轻重。重者。说无因果。人天都失。轻者。谬计涅槃。或得人天也。僧宗曰。此乃举第四譬。而先合第五譬也。宝亮曰。此合第三譬也。阙不合初耳</p>
<p>是诸凡夫有少梵行(至)如彼群贼加水之乳</p>
<p>案。道生曰。虽更加常。未断善根者。犹以少善。生欲界天。合三横也</p>
<p>而是凡夫实不知因(至)虽复说之而实不知</p>
<p>案。道生曰。尚不知世善。故生天。岂知归三宝耶。僧亮曰。是加水之中。小加者也。不知因修梵行者。人天近因。尚不能知。况出世常因。而能知耶。僧宗曰。修少梵行。受少乐者。合自构而食也。如彼群贼。加水之乳。更举第四譬也。而是凡夫。实不能知。因少梵行者。即是加水也。因名所以。既计身为常。岂达真常所以也。宝亮曰。此下释教也。昔唱外道生天。谓言用耶见为因。今释云。非是因耶见作因。乃是昔曰供养父母。有孝敬之善。为因故也。外道既不知此理。岂知出生死之路。横计颠倒。以成大耶</p>
<p>是故如来出世之后(至)群贼退散牛无损命</p>
<p>案。道生曰。后佛出世。说真常也。僧亮曰。譬后佛出生也。凡夫横求。理本常存。三世诸佛。同共一道也。僧宗曰。上五譬。明外道窃得常名。而无常实。今明常名。始终还于佛也。前合譬已竟。此义生耳</p>
<p>时转轮王即以诸牛(至)一切众生无有患苦</p>
<p>案。僧宗曰。明释迦出也。还以常法。付菩萨</p>
<p>法转轮王出现世时(至)善说世法及出生法</p>
<p>案。道生曰。善说世善。所以得常住之义。况出世乎。凡夫既舍。佛得持还也</p>
<p>为众生故令诸菩萨随而演说</p>
<p>案。道生曰以付菩萨。使得常解。道兼天下</p>
<p>菩萨摩诃萨既得醍醐(至)所谓如来常乐我净</p>
<p>案。僧宗曰。合有二意。前合贼散。后合付菩萨也</p>
<p>以是义故善男子(至)要是如来非是余法</p>
<p>案。道生曰。以上来而言之。常法虚实。居然有在也。智秀曰。结答难也</p>
<p>迦叶应当如是知如来身(至)随我所行至我至处</p>
<p>案。智秀曰。劝受持也</p>
<p>善男子若有修习如是二字(至)即是诸佛之法性也</p>
<p>案。道生曰。法者。无复非法之义也。性者。真极无变之义也。即真而无变。岂有灭耶。今言灭是法性。盖无所灭耳。僧亮曰。菩萨通达法性。成佛涅槃。法性无灭。涅槃常住。此说内行果上义也。凡夫不解空。故不得涅槃。以空证涅槃也。宝亮曰。此下第三证佛果之地。以法性为寿命故。所以长远也。有人解此灭相。为断灭之灭。谓之不然。何者。下文结句云。即是诸佛之法性也。岂是断灭之辞乎。今释云。若能安此二字为寂灭者。佛于此人。真入伊字涅槃。应言。何以故即法性也</p>
<p>迦叶菩萨白佛言世尊(至)我今云何当知是义</p>
<p>案。道生曰。向云灭是法性。似若丈六犹存。丈六若实。故是非法中出也。法性无有非法。何有丈六哉。身与法性。不可得并。而有身所未了也。僧亮曰。执方便为难也。真极无变。谓之法性。必舍身智。然后是耳。今身既不灭。复言是性。霜炎之理。二不俱存。云何当得知是义也。法瑶曰。向言涅槃是佛法性。似若都灭涅槃是法性也。今欲明法性乃是法身常住体也。夫法性者。即是法身者。若以灭尽。为法性者。则为无所有。岂有法身乎。若有法身者。则非灭尽。何有法性乎。二事不得并也。僧宗曰。此第二文也。今教所明法性者。谓圆果无非。故称法。体不可改。故称性。而名与昔同事须料简也</p>
<p>佛告迦叶善男子汝今不应(至)夫法性者无有灭也</p>
<p>案。道生曰。法性照圆。理实常存。至于应感。岂暂废耶。僧亮曰。推本以证末。是则有为。横生灭耳。法性本来非有。故无灭也。如来亦本来非有。岂有灭也</p>
<p>善男子譬如无想天(至)非诸声闻缘觉所知</p>
<p>案。僧亮曰。凡夫受报色心。必须直以想微。二乘不知。名为无想天耳。有漏近事。非汝境界。况无漏乎。僧宗曰。依此经所明。乃至四空。斯皆有色。今无想天。是等四禅中。四凡夫天之最上。那含天之下。有此一地。虽有色身。以其心细。而无色想。唯佛乃知。余无能了</p>
<p>善男子不应说言如来身者(至)非诸声闻缘觉所及</p>
<p>案。僧宗曰。岂况如来妙极。而当可知。昔指孤灭。以为法性。权而非实</p>
<p>善男子汝今不应思量(至)种种方便不可思议</p>
<p>案。智秀曰。诫劝也</p>
<p>复次善男子应当修集(至)修常想者则有归处</p>
<p>案。僧亮曰。佛实不灭。于涅槃后。不闻此经。生实灭想。依异体三宝。出家受戒。不成清净。具足三归。若闻经不信。虽复出家。不能成果也。僧宗曰。此第四文也。向明法性。苟非孤灭。则妙有可归。若能安心。在乎非无。则识真果。故举三归令标。拟有方也。宝亮曰。唯一极位。故是常也。明此三法。是一体而无三。故称无异相也。体是嶷然。故云无常相也。不为三相所迁。故无变异相也。一体三宝者。正辨一佛体之三义也。但以初名当于法体。万想悉是义名。无别体名觉义名异。是故佛宝当体。其余法僧。属义名也。昔说三宝三体各别。今牵昔日法之与僧。置于佛上。故言一佛体之三宝。以觉察之义。为佛宝。体无非法。具众功德。故称法宝。体不隔物。必与理和。号曰僧宝也。若于此三法。为异修者。当知此人。不成清净归依。既谓佛宝未极。云何而得具足戒耶。不言头数咸少。正云戒非上品耳。若依凭常住三归。则得戒具足。夫行从信地而生。今信既未圆。所得之戒。何容具足耶。佛昔自言。我为二乘。今若依凭差别三宝。尚不能得如我作声闻缘觉之近果。况复不依常住三归。而入无漏真圣之位耶。故知。执教解经者。其事必谬矣。智秀曰。此下答问中。第三大意也。以昔明三宝。言旨未周。故归心未正。今辨法性。体备三宝。长存不灭。是则归心须改。故此一章。显正归依也。有三翻。第一佛自明理。劝物归依。第二迦叶设难。佛答。第三迦叶述旨。佛赞成也。三宝无别体。故言无异。不流动故。非无常也。无复改愚成智。故不变易也</p>
<p>善男子譬如因树则有树影(至)譬如闇中有树无影</p>
<p>案。僧亮曰。树譬佛。影譬归依。无树无影。无佛无依也。有树无影者。闇中有树无影。佛虽在而不现。则不成归依也。法瑶曰。明有常理故。得有归依义耳。如有树则有影也。僧宗曰。相承解云。有能归之心。必有所归之理。此解迦叶之难。乃为便也。就文又有不便。旧释此树譬真法身。影譬应身。于前文为便。于难为不便也。此二释。各参一边。未为惬尽。并不消文意。今云有归依者。正言极果妙有是常。则有归依之德。若无此德。则有义亦坏。是故迦叶。就影为难。欲使无归依之德也。智秀曰。能归之心。终能成佛。故以树譬归依之心。影譬所成之佛也。故云因树则有影</p>
<p>迦叶汝不应言有树无影(至)各各异故故使无常</p>
<p>案。僧亮曰。星月有光。树有闇影。但以微故。非肉眼见耳。法身亦尔。非汝所见也。法瑶曰。勿谓不见。便言无也。常住法身。慧眼所见。故归义不无。但肉眼不见。便谓无有常住之归依义耳。品初劝问云若归者。即此常住三归是也。又云若戒者。即前大慈大悲一子想是也。宝亮曰。天眼资细空明。而瞩色故。不同肉眼之用也</p>
<p>迦叶菩萨复白佛言(至)而得长寿善知宿命</p>
<p>案。智秀曰。第三翻。述旨传化有两别。前迦叶领解。后佛赞成也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 