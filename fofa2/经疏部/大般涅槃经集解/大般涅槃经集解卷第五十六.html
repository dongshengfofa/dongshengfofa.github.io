<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第五十六</p>
<p>　辨因果非有非无义　广辨正因缘因义　广辨了因缘因义　师子吼更设七翻难责无佛性　第一谓人无性人可作天天可作人义故知无性　第二论阐提断善根故知无佛性　第三有初发心故知无佛性　第四退故知无佛性　第五证万善是性离善则无性　第六因有强弱故知无性　第七以菩提心本无今有故知无佛性　下广答七难　广辨退不退性　辨修三十二相等</p>
<p>　　师子吼品之第三</p>
<p>师子吼菩萨言世尊(至)说言佛性非内非外</p>
<p>案。僧亮曰。观门第四。观于因中。非有非无也。难意谓。若如上乳中有酪。力士额珠者。便因中已有。云何非有非无耶。僧宗曰。大段之第二也。上答六难。明佛性之理。其义不伦。今师子吼欲成前中道之旨。假为定有定无之难。如来解释。不可一向定有。亦不可一向定无。故为中道义也。初五种执有为难。下七句执无也。佛性不内者。即时未有也。非外者。不离因而有果也。乳中有酪金刚力士者。推理寻说。克终验始。便为已有也。宝亮曰。第四翻观因中无果。今先开章门。非内非外。与因中无果。作章门也。然非失坏。乃远为下第五因中立性作章门。内者正因。外者缘因。明有神识者。皆有避苦求乐之解。始终用不改。故名为内。缘因之善。托外缘而生。有时而有。有时而无。故名为外。明此二因之中。都无有果。故言非内非外。因中虽无有果。非无缘正二因。此二因未来必得佛果。既将明因中无果。故师子吼取外之谬执。谓因中已有果。如乳中以有酪。若乳中果有酪。当知众生身中。已有佛也。今云何言佛性非内非外耶。外道计生因生果故。因中有果。过至于内。义所以无失者。不言乳中已有酪也。但有因。故言有。明众生佛性亦然。非即身中已有。一切种智亦有因。故言有众生佛性。若无此天然之质。为神解之主。终不修因。除迷求解。正以神明之道。异于木石。可得莹饰。故习解虚衿。断生死累尽。有万工现前。所以种为一切智。岂得言众生有此法性为体。使即时有果。如外道所计生因生果耶。其大意乃尔。故下云。凡作五执。细而寻之。乃不翅五。要而为据事异。便成五别。此第一直执因中有果。何以知之。众生生法。各有时节。但说时有异。非因中都无。故知乳中有酪也</p>
<p>佛言善男子我亦不说(至)酪从乳生故言有酪</p>
<p>案。僧亮曰。答意非无从生之义。故言有耳。僧宗曰。不言乳已有酪。以果由生。故言有耳</p>
<p>世尊一切生法各有时节</p>
<p>案。僧亮曰。若以从生为有者。苏亦从乳生。何不次乳有苏耶。僧宗曰。难意谓。乳酪未始不并。但出时有前后也</p>
<p>善男子乳时无酪亦无生苏(至)是故我言乳中无酪</p>
<p>案。僧亮曰。证乳中有酪。亦五味。一以事证。一以知证也。僧宗曰。此下就理中解释</p>
<p>如其有者何故不得(至)乃至醍醐亦复如是</p>
<p>案。僧亮曰。若乳之时有酪。应有二能。更有二名也。宝亮曰。一往破其执也。若乳中有酪。世人不应但名为乳。亦应先有二种名字</p>
<p>善男子因有二种(至)故言乳中而有酪性</p>
<p>案。僧亮曰。因虽无果。而力有近远。远名缘因。近名正因。答生有次第也。僧宗曰。谓乳之于酪。是正因故。说言有耳。非已有也。宝亮曰。破执既竟。还正义本。谓乳为正因。醪暖作缘因。了出酪也</p>
<p>师子吼言世尊若乳无酪(至)何故不从角中生耶</p>
<p>案。僧亮曰。若无而能生者。角亦无酪。独何从乳而不从角耶。宝亮曰。同是无酪。角亦应有。而角不生。但乳能生。说知先有也</p>
<p>善男子角亦生酪(至)是故我说正因缘因</p>
<p>案。僧亮曰。显缘因之义。亦能生酪。证无而能生者也。僧宗曰。以求酪之人。必取乳故。故知乳是正因也。宝亮曰。纵论以明。理非正答</p>
<p>师子吼言若使乳中(至)何故不生二俱无故</p>
<p>案。僧亮曰。欲证有缘因之义。故更问也。僧宗曰。回换譬耳。义同前释。宝亮曰。二俱是无。而一生一不生。故知先定有明矣</p>
<p>善男子乳亦能生庵摩罗树(至)乳中不生庵摩罗树</p>
<p>案。僧亮曰。以水灌则生。以乳灌则长疾。证缘因之力。无而能生也。宝亮曰。以二事破其执也。前翻纵谈乳亦能生树。后一翻举四大之质。金玉有本。不可同论酪之与树。自各有正因耳</p>
<p>世尊如佛所说有二种因(至)缘因者谓六波罗蜜</p>
<p>案。僧亮曰。含识之类。厌苦求乐。性之常也。虽人天同。此性不异。杂惑名正因。除惑名缘因。无惑可除。名之为佛</p>
<p>师子吼言世尊我今定知(至)是故当知乳有酪性</p>
<p>案。僧亮曰。更以人知为证。广其事耳。宝亮曰。第二执也。求酪之人。取乳不取水。知乳中定先有</p>
<p>善男子如汝所问是义不然(至)而见长者是义不然</p>
<p>案。僧亮曰。以取刀之知。并通难也。虽取刀照面。刀本无面。岂以取乳为酪。而言乳已有酪耶。宝亮曰。此中有四重难。第一眼光到境乃见。则火应烧眼。第二若至境而见。不应生疑。第三眼光是色。水亦是色。二俱是碍。唯可见水。云何乃见水中鱼石耶。第四防难。若言不到故见。何故不见壁外物耶</p>
<p>善男子如汝所言乳有酪者(至)未食之时食应是命</p>
<p>案。僧亮曰。广举证也。宝亮曰。举近事以况远理。验乳中先无酪</p>
<p>善男子一切诸法(至)三世有法无有是处</p>
<p>案。僧亮曰。举偈结释也。宝亮曰。还举正义。以明正理</p>
<p>善男子一切诸法因缘故生(至)应有佛身如我今也</p>
<p>案。僧亮曰。若已有者。应有果佛相好之用。如我今也</p>
<p>众生佛性不破不坏(至)少能见之如金刚珠</p>
<p>案。僧亮曰。明佛性是常。众生用之。如身中虚空。而得生长。是空之用。空非三世。以众生有虚空界故。有空用也。佛性亦非三世。而是众生有也。以解惑相碍。相碍故惑灭。惑灭乃用故。说为未有也</p>
<p>善男子众生佛性诸佛境界(至)解脱生死得大涅槃</p>
<p>案。僧亮曰。证有而不能知</p>
<p>师子吼菩萨言世尊(至)虚空无性故无缘因</p>
<p>案。僧亮曰。上破正因。此下破缘因。将欲破故。先立正因。有须缘因之义。虚空无果。故不假也。僧宗曰。第三翻证有也。以定有故。须缘因为了耳。宝亮曰。以有正因。故须缘因。虚空无故。无此二因。故知有也</p>
<p>佛言善男子若使乳中定有性者何须缘因</p>
<p>案。僧亮曰。若已有者。何须缘因也。僧宗曰。若已有者。复何须了因耶。宝亮曰。且一往答云。若须缘因而得者。岂是已有耶</p>
<p>师子吼菩萨言世尊(至)定知乳中先有酪性</p>
<p>案。僧亮曰。举闇中之物。虽是本有。不了不见。以证了因之用。不得言已有不须了也。宝亮曰。举现事以救义也</p>
<p>善男子若使乳中定有酪性(至)若是了因复何须了</p>
<p>案。僧亮曰。甜多为乳。醋多为酪。若乳时有酪。醋味已足。醋即自了。何须醪暖了也。宝亮曰。向以无了因故。所以乳而非酪。若使先已有酪。即是了因。复何须了。下广难其义也</p>
<p>善男子若是了因性是了者(至)若是不了何能了他</p>
<p>案。僧亮曰。若有醋性。不能自了。何能为他。而作了耶。僧宗曰。若了因不能自了。更须了者。何能了他耶</p>
<p>若言了因有二种性(至)云何了因而独有二</p>
<p>案。僧亮曰。有为力差。守分为性。火是一法。何得有二也。又云。若火自了。了所了异。了则是因。所了是果。一法得有二耶。宝亮曰。仍破外道执。性是定法。恒守一位。不得有二用也。谓汝言了因。为当自了。复能了他。若当自了。又能了他。则非自性。何者。汝执了因。唯是一法。云何有二用耶。了因若二。乳又应二者。乳亦应自了。复是了酪也。若尔者。何须外缘。方亦复现耶</p>
<p>师子吼言世尊如世人言(至)了因亦尔自了了他</p>
<p>案。僧亮曰。数是万法之一。自数数他。了因亦尔也。宝亮曰。当我分复满一人数。故知有二用。举此以救义也</p>
<p>佛言善男子了因若尔(至)不能自了亦不了他</p>
<p>案。僧亮曰。要须智性者。知数自他。色非自数也。宝亮曰。佛答意谓。数者。是神虑故。能数我色他色。所以言汝执了因者。本是色法。云何两用耶</p>
<p>善男子一切众生有佛性者(至)是了因者已同酪坏</p>
<p>案。僧亮曰。已同酪坏者。自了之义。上已破</p>
<p>若言因中定有果者(至)从师受已渐渐增益</p>
<p>案。僧亮曰。若定慧之果定有性。不得增长。然从师受已。渐渐增益。知本无也</p>
<p>若言师教是了因者(至)戒定智慧令得增长</p>
<p>案。僧亮曰。初白之时。戒自未有。羯磨竟后。戒乃成就。是则应了。未有为有。非了已有。令增长也</p>
<p>师子吼菩萨言世尊(至)云何得名有乳有酪</p>
<p>案。僧亮曰。若乳中无酪。复无了因。云何有乳。而答云有酪耶。僧宗曰。以名字证是有耳。宝亮曰。第四执也。现见就卖乳者买酪。故知乳即是酪也</p>
<p>善男子世间答难凡有三种(至)有佛性以当见故</p>
<p>案。僧亮曰。正义宗也。终以定当有。故言有耳。宝亮曰。用转答以释难。明因中说果。故言有非已有言有也</p>
<p>师子吼言世尊如佛所说(至)言一切众生悉有佛性</p>
<p>案。僧亮曰。上明二因无果。似与俗乖。今欲会之。如世人说有。以将有耳。乃因问以系扬也。宝亮曰。过去已灭。未来未至。云何名有耶</p>
<p>佛告善男子过去名有(至)悉有佛性实不虚妄</p>
<p>案。僧亮曰。凡四譬。前一譬显过去有。后三譬显未来有也。宝亮曰。虽复曾有当有。于今为无。亦非定无。如麻是现在。油是未来。因果时异。岂得因中有果耶。是以一家作义。每依经推理。往往见人多作因中有果之责。经有诚文。殆不假释。前佛性品中已云。毒身之中。有妙药王。所谓佛性非是作法。此亦不言佛非作法。若言佛亦非作法者。则众生身中已有于果也</p>
<p>师子吼言一切众生(至)当知众生悉有佛性</p>
<p>案。僧亮曰。上别破二因。说有是未来。今师子吼。更以事证因中先有。欲广有者之过耳。僧宗曰。第一执以正因证有性也。宝亮曰。第五谓正因之中。应已有微微佛故。能令众生。得无上道耳。若正因中都无者。何不名作缘因耶</p>
<p>佛言善男子若言子中(至)今则有之当有何咎</p>
<p>案。僧亮曰。若言细障故不见者。言为细所障耳。非八事中障也。常应不见者。若为细障。障常是细。常不应见也。本无粗相者。若性细者。粗则本无。常如是粗。本无见性者。粗故可见。粗是见因见本无性也。宝亮曰。若言正因中已有者。何故不见耶。且就树为论。不同世间八缘。而不见者。当知因不应先有果</p>
<p>师子吼言如佛所说(至)作了因故令细得粗</p>
<p>案。僧亮曰。救义云了因。了细令粗粗故可见。非常不可见也</p>
<p>佛言善男子若本有者(至)石蜜治热黑蜜治冷</p>
<p>案。僧亮曰。二俱无者。上说有粗。粗不须了。若本无粗。粗了何所了。若言了无令有者。亦应能生佉陀罗树。若本有烧。烧不得生。不一时者。责三相不一时用事。黑蜜治冷者。明法从缘异。无定性也</p>
<p>师子吼菩萨言世尊(至)故得阿耨多罗三藐三菩提</p>
<p>案。僧亮曰。更以七难。明佛无性。而成显佛性非无。成上不失坏之义。初以天人证佛性无成也。宝亮曰。第五翻观因中立性也。虽难有七。然多执缘。难使无正因也。此第一难云。若因中本无者。则无正因。唯有缘因。故得佛耳</p>
<p>若诸众生有佛性者(至)若非常者不名佛性</p>
<p>案。僧亮曰。第二难。若性因缘成菩提心。是性阐提不应断。断则非性也。宝亮曰。佛若以菩提心名为佛性者。现见阐提断善根。是则阐提无佛性。云何言众生悉有佛性耶</p>
<p>若诸众生有佛性者何故名为初发心耶</p>
<p>案。僧亮曰。第三难。性常不应有初也。宝亮曰。既有初发者。则未发心时无佛性。若尔。便是用发心善作佛性。云何言众生悉有耶</p>
<p>云何而言是毗跋致(至)当知是人无有佛性</p>
<p>案。僧亮曰。第四难。性常不应有退也。宝亮曰。若有退不退者。是则退者。无有佛性。岂是悉有耶</p>
<p>世尊菩萨摩诃萨一心趣向(至)何须是法而作因缘</p>
<p>案。僧亮曰。第五难。证万善是性。离善无性也。宝亮曰。略举缘因。谓能成佛者。唯此缘因。故知无有正因佛性。但是缘因也</p>
<p>世尊如乳不假缘必当成酪(至)当知众生悉无佛性</p>
<p>案。僧亮曰。第六难。五味相生。因有强弱。乳强故不假外缘也。宝亮曰。举经为证。昔说三乘僧常。若尔者。则应常住僧位。云何成佛耶</p>
<p>如佛上说僧宝是常(至)一切众生应无佛性</p>
<p>案。僧亮曰。第七难也。若菩提心。本无今有者。果亦应尔也。宝亮曰。若众生先无三菩提。今方有者。是则本无今有。故知先无也。与上难前后为异耳</p>
<p>佛言善哉善哉善男子(至)一切众生实有佛性</p>
<p>案。僧亮曰。答第一初果从理成。必得不失。则称性也。不从理成。或得或失非性也。是以人天之果有惑。非从性有也。佛果无惑。从性有故。答第一难也。宝亮曰。人天无定可是无性。佛性不同此也。如人天之业。至佛方住。中间无停者。云何无正因耶</p>
<p>汝言众生若有佛性(至)心是无常佛性常故</p>
<p>案。僧亮曰。答第三难。正因无初。无初故常也。发心是缘因正因也。僧宗曰。兼答第七门也。宝亮曰。发心非正因佛性也。佛性是常。心是无常。是故善心有时而有。有时而无。唯正因性用。常而不改</p>
<p>汝言何故有退心者(至)以迟得故名之为退</p>
<p>案。僧亮曰。答第四难也。宝亮曰。明善心不退也。善心不生则已。生则无退。善若可退。云何成佛耶。但以迟得。故名退耳</p>
<p>此菩提心实非佛性(至)菩提之心实非佛性</p>
<p>案。僧亮曰。答第五难也。宝亮曰。还答第二问也。明菩提之心。实非正因也。我言悉有者。谓正因佛性也。断缘中所生善。故名一阐提也</p>
<p>善男子汝言众生若有佛性(至)得见佛性然后得佛</p>
<p>案。僧亮曰。答第六难也。宝亮曰。答第五难也。明虽有正因。要须缘助。如金石之有金。藉众缘乃得</p>
<p>汝言众生悉有佛性(至)三藐三菩提如石出金</p>
<p>案。僧亮曰。前无此问。恐零落也。僧宗曰。此问义生也。因答前问。仍遣其惑耳</p>
<p>善男子汝言僧常(至)是故我说僧有佛性</p>
<p>案。僧亮曰。答第七难也。宝亮曰。答第六难也。明昔言僧常者。以前佛后佛僧宝恒自相续。岂谓嶷然常耶。十二因缘常者。有佛无佛。正因之性无改。故言常也。第七难。义同第三。无别答</p>
<p>善男子汝言众生若有佛性(至)我当为汝分别解说</p>
<p>案。僧宗曰。重答第四问也。此下广释退相也。宝亮曰。答难已竟。下作三翻。明始终无退义</p>
<p>善男子菩萨摩诃萨(至)不退之心不名佛性</p>
<p>案。僧亮曰。观缘具不退。不具则退也。僧宗曰。明以迟得故言退。非为永失也。宝亮曰。正辨不退之由也</p>
<p>善男子汝不可以有退心故(至)及一阐提悉有佛性</p>
<p>案。僧亮曰。为退不进者。为譬也。僧宗曰。不可言退。故无佛性也。宝亮曰。第二翻退不退人。未来同得成佛也</p>
<p>师子吼言世尊云何菩萨有退不退</p>
<p>案。僧亮曰。缘有行愿。上但广愿。未广其行。故发问也</p>
<p>善男子若有菩萨修集如来(至)如是四法皆悉是常</p>
<p>案。僧亮曰。如是四法。皆悉是常者。众生业性。三因一果。常故不可思议七也。僧宗曰。能如是者名不退。不尔者。则为退矣。宝亮曰。举三十二相业劝业。为用此义故。广明退不退之相也</p>
<p>以是常故不可思议(至)以不见故不得涅槃</p>
<p>案。僧亮曰。业果即众生。即正因性也。名为常者。烦恼故言常耳。断常烦恼者。上言因果皆常。未辨常有长短之因。以结惑故常。结惑尽者。则因灭矣。果以无惑故常。常故不变易也。宝亮曰。一说既竟赞叹。明一切众生及诸佛境界业果佛性悉不可思议。佛果等四法虽常。但众生起烦恼。业障[雨/復]故。常痴无解。来翻云何非常耶。上言烦恼之常者。正出此文也。始终为所除。故言断常烦恼名无常耳</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>