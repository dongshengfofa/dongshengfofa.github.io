<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般涅槃经集解卷第四十二</p>
<p>　阿阇世王六臣说邪见事　耆婆慰喻阿阇世王事</p>
<p>　　梵行品之第七</p>
<p>尔时王舍大城阿阇世王(至)父王无辜横加逆害</p>
<p>案。僧亮曰。列在品末者。有四意。证经多义。一证慈等怨亲。二证慈有益。三拔五逆重罪。四明若信因果。生重惭愧。发露悔过。加阇世者。为可拔。不如是者。不可救也。此先明造罪之缘起。内具十恶。不见未来。外党凶人。遂兴重逆。昙济曰。有六意。一明慈有有益。二明怨亲等。三明外净众生。四明能除。五明悔过。六明应近善友也。僧宗曰。此下有二意。一者犹是叹经。二者证成梵行有益也。敬遗记曰。有五意。一叹经。第二内臣劝诣佛。第三空中声告劝随耆婆。第四明佛慈无偏。第五明除罪也。又一解云。第一外臣劝以邪师。二证梵行。三示为慈有改悔之方。四示有真知识。五明其父教中是声闻也。此下五段。第一明外臣劝也。宝亮曰。此是梵行品中。大段之第四。证经力用。能除重罪也。有五意。第一上来虽明经有大力。能除重罪。未见其事。今出阇世。亲是其人。以经力故。罪得除也。第二既明四无量心是实益。若不出其相。则何以为验。今故教月受三昧。先除王身之疮。近表慈悲之实也。第三欲明如来一化之中。普为人天作善知识。具足入道之因缘也。显六师为恶友。耆婆为善知。第四示人忏悔之法则。若当有罪。能如阇世者。必灭矣。第五远证三乘慈等也。次第教云。声闻无有慈悲。济拔于物。而频婆娑罗。亲是须陀洹人。能舍重怨。空中有劝也。智秀曰。品中之第五大段。证慈悲有实益义也。文有四别。第一出内有恶因。外随恶缘造恶。第二耆婆为善友。劝其诣佛。第三其父劝也。第四佛自放光。接化之也</p>
<p>因害父已心生悔热(至)有能治者无有是处</p>
<p>案。僧亮曰。次明信有悔</p>
<p>时有大臣名曰月称(至)灭除我罪我当归依</p>
<p>案。僧亮曰。彼国之俗。慰喻之偈。是以人人说之。以晓王意也。富兰那者名也。姓迦叶。其人起断灭之见。故云生法如是也。僧宗曰。此大邪见。谛无因果也</p>
<p>复有一臣名曰藏德(至)除灭我罪我当归依</p>
<p>案。僧亮曰。末伽梨是其字。拘舍离是母字。其人起断常见也。谓七分是常。无善恶是断也。伊师迦草。外皮软脆。内干坚实。譬七法无害者及死者也。七分一一非人。性异不可合为一。故无害者也。若治国法杀。无罪者治。国有刑杀之罪罪。自招死非。杀者罪。法名无法者。答王所言无辜咎也。先王虽无狂滥之罪。不无刑杀之咎。有余报者。有过去罪也。僧宗曰。第二邪见外道。立常见也</p>
<p>复有一臣名曰实得(至)能除我罪我当归依</p>
<p>案。僧亮曰。删阇耶是字。毗罗胝是其母字。其人起见云。一切苦乐。因在过去。而现在无因。未来无果。现在持戒。遮苦果不起。名为解脱。僧宗曰。第三邪见。计一切苦乐。皆过去造也</p>
<p>复有一臣名悉知义(至)除灭我罪我当归依</p>
<p>案。僧亮曰。阿耆多翅舍其字也。钦婆罗衣也。着粗衣苦行。其人起见。谓苦乐之因。亦在过去。若现受苦事。自得解脱。是故种种受苦。投渊赴火五热炙身等也。僧宗曰。此人执断见也</p>
<p>复有大臣名曰吉德(至)能灭我罪我当归依</p>
<p>案。僧亮曰。迦罗鸠驮其字也。迦栴延其姓也。其人谓。一切万物。自在天作。心无惭愧。自在天喜。不入地狱也。僧宗曰。第五此是二十五谛家计也</p>
<p>复有一臣名无所畏(至)能除我罪我当归依</p>
<p>案。僧亮曰。尼犍其字也。若提其母字也。谓因亦过去受生死。迳八万劫苦尽。亦无善恶行道断苦。故言无阿罗汉修道等也。僧宗曰。第六此人计有自然解脱也。宝亮曰。自初至此。别恶友之辞。自下耆婆以去。明善知识事</p>
<p>尔时大医名曰耆婆往(至)王所白言大王得安眠不</p>
<p>案。僧亮曰。向来大臣。并不见因果。言居王位自在得杀。不应愁苦。不进其师也。今耆婆见有因果。已既有罪。理应愁苦。不得安眠。是故问</p>
<p>王以偈答若有能永断(至)盗者未获财不得安隐眠</p>
<p>案。僧亮曰。初四偈说佛也。次五偈半。说菩萨也。次二偈。一谓佛。一谓菩萨也。次三偈说有罪故。不得安眠也。次三偈广说不安眠事也。智秀曰。偈以下凡有四意。初九行半。出得眠也。第二有两行。出得眠人。第三六行。出不得眠法。第四长行自中也</p>
<p>耆婆我今病重于正法王(至)演说法药除我病苦</p>
<p>案。僧亮曰。先自说不治之病。不得忧也。后知病起由心。非草石所疗。自非法王。无可治也</p>
<p>耆婆答言善哉王虽作罪心生重悔而怀惭愧</p>
<p>案。僧亮曰。庆王病轻也。王知父母恩重有惭愧故。心生重悔。露向人惧地狱苦。信有因果。具此五善。王病易治。莫怀怖畏。下一一引佛语证也。僧宗曰。此下有七番说法也。宝亮曰。此下有八番说法也。智秀曰。此下有六番说法也。至处更叙也</p>
<p>大王诸佛世尊常说是言(至)善哉大王具有惭愧</p>
<p>案。僧亮曰。证惭愧也。宝亮曰。第一明具惭愧故。罪可除也</p>
<p>大王且听臣闻佛说(至)罪则除灭清净如本</p>
<p>案。僧亮曰。证悔过也</p>
<p>大王富有二种一者象马(至)多作诸恶不如一善</p>
<p>案。僧亮曰。善从理生。有根力强。恶横故无根。则力弱也。上直提佛语。今以理释也</p>
<p>臣闻佛说修一善心(至)何以故破大恶故</p>
<p>案。僧亮曰。所说证善力强也</p>
<p>大王如佛所说[雨/復]藏者漏(至)说有智者不覆藏罪</p>
<p>案。僧亮曰。第二明王虽作重罪。能坏发露。罪可灭也</p>
<p>善哉大王能信因果(至)云何而言不可救疗</p>
<p>案。僧亮曰。证发露则罪灭也。宝亮曰。第三明王信心不断故可治也。智秀曰。上来至此。第一既非阐提。而有惭愧。罪可灭</p>
<p>如王所言无能治者(至)在拘尸城娑罗双树间</p>
<p>案。僧宗曰。第二说有师故罪可治也。宝亮曰。第四示王医所也。智秀曰。第二明现在既有大师在此。云何言无耶</p>
<p>广为无量阿僧祇等(至)所有重罪即当消灭</p>
<p>案。僧亮曰。示王医所也。所以须具说者。六师皆言其师一切智。故须本末述之。僧宗曰。第三明此师说法药。故罪可治也。宝亮曰。第五耆婆为王。说二谛除罪之法药也。智秀曰。第二句举善。今列法药也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>