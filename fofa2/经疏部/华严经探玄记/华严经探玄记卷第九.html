<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>华严经探玄记卷第九(第六会)</p>
<p>　　　　魏国西寺沙门法藏述</p>
<p>　　十地品第二十二之一</p>
<p>将释此文四门同前</p>
<p>初释名亦二。先释会名者他化天会约处为名。谓他化作乐具自得受用显非己力。表入地所证真如非由缘造故名也。二品名者。此品名有四种。一别译本名渐备一切智德经。二下文名集一切智智法门品。此二就功能立名。谓十地因行能集生一切佛智德。然十德渐增故云渐备。三更别译一本名十住经四此中名十地。此二约义带数受称。谓十是一周圆数。地是就义约喻为名。谓生成佛智住持故也。余释总别名等下本分中辨</p>
<p>二来意中亦二。先会来意者前是阿含行满。次明入证成果义次第故是故来也。二品来者。前明回比向证。今明回已得证显行不虚故次来也。又前约比位寄显普贤圆满行德。今约证位寄显三乘差别行德。显法次第故次来也。是故前诸位内皆悉广显普贤自在之德。于此地上绝无其名者是此事也。岂可地前深广证地反劣。但是寄显不同故也。问宜应证地是深顺同普德。地前位浅。应顺三乘。何不尔耶。答此中文意为显教相不同故尔。谓若于地上得普贤德则与三乘教便不别。今明若是三乘行位则于地前实不自在。显此一乘则不如是故于彼地前则便自在得普贤德。是故若准此普贤地前而取地上其地上行相甚深。甚深非如此说此即下普贤行品是也。若准此三乘证地行相而取地前其地前行甚极粗浅。不同前说。即是瑜伽菩萨地内十二住中初二是也。问何故不齐。谓一乘地前有普贤德。一乘地上亦有普贤行如普贤行品说。三乘地上德如此品说。三乘地前行文中何不说。答此经宗明一乘故是故一乘行广。论三乘位略辨也。又释以一乘十地甚深故通摄三乘等总为十地。仍以六相陀罗尼门融显无尽成普贤十地自在之义。地前则未能如是。但直显普贤故不同地上也</p>
<p>三宗趣者亦二。先明会宗。谓约人有化主及助化各有体相用并通性起及修生可知。约法有生了因果及差别平等二种因果。亦是修生本有因果亦有教事及义理体相用准前可知。但通性起为异。余义准知。二品宗者。此品约总正以十地证行为宗。别说有十义。一约本唯是果海不可说性。二约所证是离垢真如。三约智谓根本后得等三智。四约断谓离二障种现。五约所修。初地修愿行。二地戒行。三禅行。四道品行。五谛行。六缘生行。七菩提分行。八净土行。九说法行。十受位行。六约修成有四行。谓初地信乐行。二戒行。三定行。四已上总是慧行。慧行中四五六是二乘慧。七地已去是菩萨慧。七约位有二位。谓证位阿含位。是十地之位故也。八约寄乘法。谓初二三地寄世间人天乘。四五六七地寄出世间是三乘。八地已上出出世间是一乘法。故以诸乘为此地法也。九约寄位之行。谓于十地成檀等十度行。十约报现十王事相。余义下当别辨</p>
<p>四释文者亦二。先科简后释文。初科简者今此会中有十一品。问此会与前二三四五会何别耶。答有五别。一前有流此无流。二前末此本。三前不共。谓是普贤德故。此为共。谓此十地通三乘人天等共采故。地论云亦能生成人天道行可知。四前但论因行此会通果故。五前比位此明证位。问此会何故无升天集众等序耶。答为表此会证法无二不可以事相标其玄趣。此则前粗后细故。二为地前摄一乘别教普贤之法故有升天集众表胜方说。地上寄位同于三乘故隐彼自在之相同余经而说。此则前细后粗故也。此文分二。初九品明缘修因果。后二品辨性德因果。初中亦二。先六品显因位德满。后三品明果位德现。就前中亦二。先十地一品显其证位。后五品明位中行用。前中亦二。先长行散说。后偈颂总摄。前中亦二。先明所说十地。后他方菩萨来证此说。前中亦二。先显此界所说十地。后结十方无尽世界所说十地。就前此方所说中。或总为一或分为二或三四五乃至于十或为四十八段言一者谓总是一十地法门也。言二者初正说十地后动地雨华等明感瑞显实。或为三者谓序正流通。此中所辨要唯教证既殊三分亦异。就教三者初至起分是其由序。以起发正说故。二本分已去是其正宗。于中虽后有广有略同说地法判为正宗。三地利益分下辨法力感益判为流通。二就证三者。初一序分判为由序。二三昧分是证。正宗。因入此定正显实证故。地论云此三昧是法体也。三流通之义释有二类。一以己之德流被信地。说为流通。若从此义加分已去皆是流通。以说自所得令信行地菩萨证入地故。二显法利益流及末代。若从此义即地利益分方是流通。今据前义说也。或为四者于正说内自分为二。先是法说显地。后影像分寄喻彰地。教证准前故为四也。或为五者并后结证偈颂怗前为五。或为六者随行以分。初至起分是起化之由为生物信。二本分中略说地法叹其殊胜起众乐欲。三请分之中彰地出言令生正解。四说分中广明修相令物起行。五影像分中寄喻显德。六地利益分中明德成证实感化斯现。故地论云以得法力大地动等。或为七者从初至请即为六分。说分通十。总为第七。或为八者分后地利益分异前故有八也。或九者分影像分为第八。利益分为第九。或十者增其偈颂。此十次第有其三义。一就化相通为起说。二就化意通为显证。三随宗要证教双辨。初起说者。如来将说先记时处现相集众。发起所说以之为序。由序既兴。将为众说时。金刚藏默入三昧显己自证能为众说。又为受加故。次第二明三昧分。由入三昧十方诸佛赞叹与力故。次第三明其加分。既得圣力欲为众说。但定无言说宜从寂起故。次第四明其起分。从定起已略宣地相起后广说故。次第五明其本分。然彼本中略说地名不广分别。大众渴仰闻名欲义。相与启请故。次第六明其请分。众既请已正为广陈故。次第七彰其说分。乃至十地通亦名说。法说难解宜以喻显故。次第八明地影像分。为说既竟宜显法胜益。劝信传通故。次第九明地利益分。既长行散说。宜以偈总摄令易受持故。次第十明于偈颂。二显证者为化之意宗为显证。于中初分显证由序。后九正显证相。九中前三就相显证。次四就说显证。次一就益显证。后一重述证德。前三之中。初三昧分寄入显证。二加分因加以显得证之相。地论云何以故加。由得大乘光明三昧法故。三寄出显寂说必宜起即显所入寂灭离言故。地论云定无言说。是故宜起。次四之中。初本分者略说显证。二请分拂相显寂。说及影像寄相表德。说分寄修表德。地影像分借喻显德。地利益分就所摄化显地利益故。地论云以得法力动地雨华等偈颂可知。三随宗要证教双辨者。初一是其由序。后九正显证教之相。于中初一入三昧显示正证。后八次第明起言显教。同初门辨。又可随地不同分为十也。或为四十八者。初地第十各八分。二地二分。三四与九各四分。五六各三分。七地五分。八地七分故。合为四十八也。问论云初地所摄有八分者如序分等。是十地家序何故论主判入初地收。答地论科文有四例摄。一以后摄前例。以前序等后近初地是故以后初地摄前序等。是以名为初地所摄。而实序等属于十地非唯初也。二以前摄后例。以影像分地利益分前近法云地是故以前摄后法云所摄。而实彼二属于十地非唯法云。三当相分文例。谓非摄前后如中间诸地。或二分三分等皆当相摄也。四显地该收例。谓显十地是陀罗尼法。是故分诸地文改势废兴隐显前却即一一地皆有四十八分也。如序分等。既全属初地所摄。即知亦得属第二地摄。余地例然。余地科文于初总有。如是准知。十种地内总有四百八十分可知二</p>
<p>释文者初地八分文处分齐准论可知。就序分中有三世间。初智正觉。二器世间。三众生世间。或分四。一时。二主。三处。四众。彼论经中为论主别释此品。一部别行。是故取此经初如是我闻致此品首也。又彼中言第二七日者取经初始成正觉之文。今此中无者以经初有故。同是一部故即经初始成则是论经二七。明知华严一部总是第二七日同时说也。若不尔者此品之初何不别安二七之言。岂此品初脱彼文耶。是故当知。有人臆判华严十地已前诸会是初七日说。唯十地品为第二七日说者恐不顺文也。又地论主释初七日但思惟行因缘行自受法乐始未说法。是故名初时及胜处说。故知初七非说。尔时即是二七之时显时胜也。以佛具于三德六义于世独尊。故名世尊。即梵名婆伽婆。义同前释。此主胜也。他化等者显处胜故法胜。有三重胜。一他化天胜简下五天。二在王宫胜余天宫。三摩尼宝殿胜余殿。问欲顶高出表法胜者。色界弥胜何不在彼。答地论云。此处感果故。谓机感在此。是故此说谓感是能感机也。果是如来赴根酬欲之相也。又释表所证真理非自作故寄他化显也。又上二界是难地非修行身故不在彼。修行之身要是欲界。他化最极寄显法胜故在此也。又第七地摄报果位在此天王。寄显十地摄法宽故。何者以第七地是菩萨位故摄上一乘。是出世位故摄下二乘。表此十地通摄五乘故也。又此天宝殿准密严经此他化天摩尼宝是十地菩萨常所游履。又准大乘同性经此处有报佛净土。又准上兜率庄严此殿亦更过彼故与虚空法界等。然表行德证真纯一无杂故以摩尼宝显之耳。是故此天处有五义。一凡处。二七地菩萨处。三十地菩萨处。四佛处。五圆通具前诸处。无障碍故。与大菩萨下显众生世间。于中有五。一简定其人。二叹其人德。三列德者之名。四结名者之数。五标众中上首。初中准论经有四。一简大异小谓别地前。二简住异退谓别于七地已还。三简始异终谓别于十地初心等。故彼云皆一生得阿耨菩提等此文略也。亦可于阿耨等是此终位不退即是简住异退。四简新异旧亦是简主异客。于中诸义并同前释。二叹德中二。先别。后如是下总以菩萨功德不可顿显故先别叹。非别能尽故须总结。前中亦二。先略后广。以菩萨德广难以顿彰故先略叹。非略能周故须广显。前中二。先明自分行满。谓菩萨二智证游真俗名行处。穷尽彼际因位成满名悉自在。后胜进行。谓佛慧入处。是果位所得圆智契如名为入处。明此菩萨以胜进慧亦随得入。故云悉皆得入。前是自分成在己位故云自在。此是胜进仰成才云得入。二善能下广叹中二。先十一句叹自分德。后一切菩萨无作下八句叹胜进德。前中二。初五句明行修具足。后六明德用圆备。前中二。初二句明利他行。一正教轮。二神通轮等者等取记心轮。二具足下三句明自利行。一具愿是起行心。二正起行修行通三际名一切世。各尽多劫名一切劫。此是长时修也。然遍诸刹故云一切国。此是无余修。又前是一切时此是一切处。常修者是无间修。三具足菩萨下明修所成德。谓福智成满故云具足也。二德用圆备中二。初三叹利他胜能。一能饶益者总举所作益相。谓令众生修出离因。二能到等者明穷尽菩萨巧慧之际。显到能化智岸。三能令等者明成所化益相。生死是苦果道是集因涅槃是灭果。门是道因。以了因能显故云门也。后三叹自利德。一行修殊胜谓化他不断自行。二众德圆满禅谓四禅。定谓八定。解脱谓八解脱。三昧谓三三昧。通谓六通。明谓三明慧谓三慧。又此菩萨既并悉是一生补处准下文中十禅定十解脱。谓不思议等十百千等三昧十神通十明十慧皆悉无尽也。三诸所施等者显妙用自在。谓依前通慧所作巧现故云善能示现也。第二胜进中八句。初四明殊胜三业摄修所行。后其身下四叹广大三业备具诸德。前中初叹身业胜。言无作者无功用也。谓无功之大用即是种类俱生无行作意生也。二于一念下叹语业胜。谓摄法上首请转法轮。三受持下叹意业胜。谓持正法大心供也。四常能修下明摄修所行。谓依前三业修起菩萨诸胜行事。二后四之中。初叹广大身业如普贤身遍现诸刹。二其音下叹广大语业。三其心下叹广大意业。四一切菩萨下明备具诸德。上来别叹竟。如是下总结无尽。三列名中。同名藏者谓表地法有含摄众德出生果用故也。故地论云亦能生成人天道行。解脱月一人不名藏者表受法之机清凉器故也。四如是等下结数。依论经此中有第五所从来处。谓种种佛土。此中无者前已云从他方世界来集故此不繁也。五金刚藏为上首者标显会主也。金刚略有二义。一是利义。论云一切烦恼难坏此法能破。二是坚义。论云善根坚实犹如金刚故不异名说下释藏义。何故名金刚藏者。此问意云为藏中有金刚故名金刚藏。为是以金刚为藏故名金刚藏。答云藏即名坚者此显以金刚为藏非是藏中有金刚。其犹树藏者此喻显是坚是藏。谓树心坚密而有生长功能故下合云生成人天道行等是释坚藏也。如孕在藏者此喻能破而是藏。谓子能被胎而出也。力最大者合此喻也。余义如别集十地论疏中释。第二三昧分内六句分别。一释名者。梵语正音名三摩地此云等持义同前释。大智慧者从业用为名。谓此定中发起无漏圣智慧光明能破无明故立此名也。谓此定与智俱。即以如此不散乱无漏智为十地体。又正证名智慧后智名光明。又论经名大乘光明者谓此二无我慧过二乘故名大乘。破无明故名光明。此则过地前也。又此慧能运转诸行令至佛果故名为乘。约功能立名。唯识论第九云。大乘光明定谓此能发照了大乘理教行果智光明故。二体性者。别境五中以无漏慧俱定数为性。又以三法为体。一定。二慧。三真如。是故为无为为性。以具能所证故。三业用者有二。一谓依此定能受诸佛三业加被。二依此定发后得智宣说十地。以是赴机感满佛本愿为其业用。四明种类者。谓此地上诸菩萨等所得三昧虽复多门统论四种。一大乘光明三昧。二集福德王三昧。三贤护三昧。四首楞严三昧。此翻名健行定。谓十地菩萨名为健士。健士所行故名健行。又初二三地得初定。四五六地得第二。七八九地得第三。十地故佛得第四。广释此定如诸本摄论(应捡)。五明入定意者有五意。一受加二审根。三证法。四表深。论云显示此法非思量境界。谓非同地前未证真法但正思量而能有说。此一文中显后二义也。五成仪轨者谓诸圣说法皆先入定如佛将说法华大品皆先入定。岂可如来有不在定。故知说法仪式皆尔。此经诸会为式大同。六释文者。一标入定人是上首故。二明入所依谓仰禀佛力名承佛威神。三正明入定。谓简异果定名菩萨。大智等同前释。问既是菩萨定何故承佛力耶。答有四义。一为推化在佛故现承力。二虽实自得对佛胜人不得自在。纵极小事亦须仰承。以非佛加无一法事而得成故。三虽分证得穷满在佛故承也。四佛既出世泛令弟子有所造作。皆与其力故须承也</p>
<p>第三加分中有三。初总明作加所因。二显加所为。三正辨加相。初中二。先明作加。后举所因。前中二。先现身同名。后同赞显加。前中五句。一处远近。二佛头数皆倍前会可知。三现身令众见以生信心。四同名令主闻以增踊悦。五结十方同。二同赞中四句。一赞其得定。二显己佛数。三彰己名同。四正辨作加。第二释作加所因中三句。一舍那往愿力。二现在威力。此二是缘力亦是果力亦是他力。三汝有等是因力亦是自力。谓自他因缘因果等合方得成此十地之法。第二论释中二。先释前后生后。前中四。一释多佛加可知。二释同名加。于中有四。一征问本愿释。二征愿显多释。谓舍那本愿使多佛同加也。三法通古今释。谓此是同证同说之法故云是法体也。然有二释。一即后十亿尘数诸佛过去亦曾同作加刚藏菩萨受加说此十地法门今成正觉亦在此法门故有说处即能加。是彼佛本愿也。谓此刚藏菩萨当成佛时亦同此事。此释顺论文。二约舍那佛释。谓舍那本行菩萨行时见一舍那佛所能加诸佛同名金刚加说地法。舍那今成正觉。本愿今成故彼能加佛亦名金刚故云不异名也。此释顺经文。以经云舍那本愿故令诸佛加也。如涅槃经云往昔此处有佛名释迦侍者名舍利弗目连有大利益我因此兴愿故今亦同之在此说法是类也。四又是下明同名增踊释可知。三何故不言下释十亿之数三句。一通征显多释。谓若直举无量或容不至十亿尘数。以言总无定故。同下文多百千等。又释前会百万佛刹尘数诸佛此中十亿者以百万为一亿故。是故方便渐次以显多佛。若直言无量则乖方便故不言也。又释此显多佛者以十数为则以显无尽故云多佛。若直无量但得一重无量非是重重无尽。是故十数多于无量也。二何故定言下征定数同释。三此经下为则大同释第四彼佛下释作加四。一先作是愿者释本愿加二今复自加者释现在威神力加。三后余佛加者简后异前。谓此并是舍那力加非是余佛加余佛加在后文处辨。四故言等举经帖也。生起后中何故加说此法者生后所为。谓说此地法故也。复云何加生后加相。以文在后远是故不举。下文对显</p>
<p>第二释加所为中。二十句文依二利分。初十共他自利。后十共自利他。以二利行相融相摄同在地中本后二智之处具足。今以寄显文义差别故分二别。前中论主作四门解释。一总释显本。二依本开末三明会末归本。四显本末无碍。初中总论地法缘起有六义。一一切菩萨是信行地者举所被机。谓地前菩萨未证真如但依信心而起行故。无著般若经论中亦同此名。问若唯地前是所为者。何故下文解脱月叹众请中云此众有五种阿含净四种证净。又下大众请中为十力净心。论释云未入地者令得净心。已入地者令得十力。又约下文转生时益亦通外凡。据此等文即通外凡及地上。何局内凡回向等位。答有二释。一理实是通。诚如所说。但今论主就于教力益强处释。何者谓地上菩萨设不得教亦能自进假教义微。外凡之人设令蒙教未能依教即令入地。教益亦弱。唯信行地得教便进。故异外凡阙教不进故。异地上假教义强故。偏就释。无著论云此位菩萨欲入初地先求教授教诫。是此义也。二如初地加行位既名信行地。即诸地之前俱加行位皆名信行。以摄论中意言无分别观通四位。故知地上亦有也。如外凡远位亦通收彼。然据亲入内位现证故约此辨也。二不思议佛法名出世间道品者此是所得之法。然有二释。一约因谓十地法体是出世间无流之法。心言路绝名不思议。通生佛果故名为道。下云大圣道者是彼因故。十位品类差别名品。又道是智品是檀等行眷属也。二约果谓佛果所得之法。故名佛法。非下位图度名不思议。令地上菩萨分证此法名出世道品。地智所游曰道。分证未圆名品。三明者见智。得证者般若经名悉知悉见。楞伽中圣智圣见圣慧眼及余论眼智明觉等皆此类。创瞩名见委照名智。智照非比故名为得。冥神契合故复名证。初二观解。后二行契。各初始后终可知。四欲宣者。论云。说者于中分别者于此能所证得法中以言分折十位差别明地行优劣巧慧等异故也。五入者信乐。得证者谓地前信乐远有入义。地上得证现成交入。通论入义必从彼至此故具始终也。亦信始乐终。得始证终。六智慧地者谓十地智。如本分中说者谓此证理圣智有生成住持佛果等用名地。始从欢喜终至法云本分中显可知。此上六义融合无碍。通教及义通证及比通境及智通人及法通因及果。混通无碍总为一团。名十地法。若展之于后种种差别皆悉于此总句中出。是故名此为根本入上来总释显本竟。自下第二依本开末分成九句。于中四位。谓愿乐位。见位。修位。究竟位。初四寄在地前愿乐位。次一寄初地。次三寄修位。后一明究竟位。问此中正为说十地法。何故乃说地前及佛果。答为显十地前有起下之功后有成上之义。又释由十地证智。放阿含光。是故地前是此十地阿含分摄。由此地智依果海成故。有佛果上不思佛法及下鸟迹所依空等并是其事。初中初一约闻慧修善根名摄一切。二明思慧之始简择道理。论中智方便者释善分别也。道品释佛法也。三思慧之终谓因思广知。彼彼义释诸法。种种知释广知。四明修慧无疑立教可信故云决定说。谓修通二利今据利他菩萨。化他即是自成佛法故入自利收。论中随所思义是上思慧所思。名字具足是闻慧所持故决定说也。上来显信乐。自下辨得证。五见位智谓由地前加行位终观于唯识无境之义依无间定双印于彼能所取空。彼增上力引起识中本性无流生起大智照遍满法界名为初地入真见道。论中一切法平等智释无分别智。谓于初地正证真如无能所二相故云平等。唯识论中或云有智无境。以真绝相故。或云双泯。以境智相如故。今辨四句。皆得可准知之。见道时中善净者释善净不杂。谓离二我分别随眠。此文善分别者是彼不杂之义。谓烦恼离故名分使永断名善。此无间道中断障之义。又释善净不杂是解脱道中证彼无为清净之义。故云不杂。此善分别者是领证无为之义。又释无分别是根本智。善分别是后得智。胜进道中起行之义。六明修道位中地地别断一无明。故于烦恼障亦永伏离故云世法不染。名不放逸入。魔法是世法也。七明修位中智行转进名地地转入。谓无流善根永离一切三不善法故云清净。无贪等者等取无嗔无痴也。复有善根能为出世间道品因者是诸地中加行善根也。八十地学穷名菩萨尽入。下大尽分中明第十地菩萨入如来十种秘密之智。以秘隐深密难可测知故名不思议。法云契入名得彼智力。如叹净名云诸佛秘藏无不得入此之谓也。九究竟位明因道既圆佛果斯克。穷满果原名佛尽入。论中入智者释得字也</p>
<p>上来第二依本开末竟。自下第三会末归本。言是诸入者牒上九入。为校量等者显其无别之别。谓寄地上乃至佛地校量地智差别次第转胜之相。非谓根本入中亦如此等行布次第决定差别。是故融末归本显无二矣。前依本起末明无别之别。今会末归本明别而无别故也。第四明本末无碍者。谓明六相总别无碍故也。释此六相义作六门。一明教兴意。谓破定执见以显缘起圆融之法。此理现前一切惑障一灭一切灭一切行位一成一切成等。二种类者。不自不他生等四句。及不有不无等四句。并不生等八不十不等。皆悉会事入理。是此流类。但彼等入理以顺一寂。今此入理圆融彼事便相即相入成普贤法。有斯左右耳。三明所出者。此文出在下经第四大愿中。经家自说非是论主率意而作。四明建立者。何故唯六不多不少者。谓泛论缘起法要有三门。一末依于本有起不起。二彼所起末既带于本。是故相望有同有异。三彼带本之末既为本收。是故当体有存有坏。若不具此三不成缘起。三中各二故但唯六。五问答决择者有二。初逆谓非总非别等各各互相形夺诸相皆尽故也。二顺谓亦总亦别等各各顺相成就等思准作之。六释文有五。一约法举数。谓于所说法中有六种相等。二辨定教义。此言说解释者是定教。谓于此中安此六相之言说为欲解释经文。应知此意。又释此中释六相非是此处经文。但是论主解释之意应知。除事谓阴界入等者此辨定其义。谓约道理说融通非是阴等事相中辨故除简之。三列名可知。四释相中。别依本者明依总开别。满彼本者还能成总。谓要依本之别方能满本故也。增相者是前九入渐增之相以显异也。缘成和合略言标显。缘散无作广辨因缘。如世界成坏者举喻以显。谓如百亿四天合成一娑婆界略言标显为成。若分别广说百亿差别。合一娑婆无所依住故为坏。五余一切等者劝于一切处准类知之。第二共自利他中十种始终经本略无始终总句。始者信。欲亲近等者此明求法之初。非信不求非欲不能忍苦求法。由内起信欲是故外能亲近善友。为得法方便也。终者念持。诸地者此明得法不妄忆念所受任持不失。所持是何谓诸地法也。理实此二通在诸地。以下十句皆名始终故。若寄位分始在地前终在地上。同上入中信乐地前得证地上复有阿含及证。如是次第依初相应知者更以一翻释始终义。始配阿含终配证。得如次配释同前应知。故云初相。指前始终相也。阿含正音名阿笈摩。古翻名净教。又译名来。以此言教从无烦恼人边来今译名传。谓此圣言是三世佛之所同说。但古今诸佛相传而说。非新制作故名传。又依此论上下文内阿含及证总有九重。一行教相对。音声言教名为阿含。一切功德说以为证。犹下说中字义二藏是也。二约位地相对。解行已前依教修行名为阿含。初地已上说之为证。犹下解脱月第二请中叹众是也。谓地前起闻思修等名阿含净。初地已上一切行德通名证净。三修成相对。一切地中闻思修报生识智。此等四心缘照之解名曰阿含。真智出言以之为证。故下论言闻思修等是则可说。以可说故名曰阿含地智离文名之为证。四真伪相对。一切地中真伪合修名曰阿含。舍伪契真名之为证。犹下所明义说二大。说大阿含方便修。义大是证行成也。五相实相对。世间修中得彼证相名曰阿含。契本实相名之为证。犹下所说增上妙法光明法门。增上是证。光明是教。六体德相对。就彼离相所成行中无始法性本隐。今显名之为证。依本所成方便行德依教修生名为阿含。犹下文中练金所况金体喻证钏等严具喻于阿含。七体用相对。前体及德相从为证。依此所起随顺世间教智之用名为阿含。犹下文中珠放光等所况法。是珠轮等净喻于证体。光炎等喻于阿含。八自分胜进相对。自分所成体德及用皆名为证。能受佛教称曰阿含。犹下文中叹金刚藏二力是也。妙智及辨名为证力。于佛教法念坚净慧名阿含力。九约诠就实相对。真智之体说以为证即此证体。约言分十名为阿含。犹下文中虚空迹处所况法。是虚空平等喻地证智。故下论云。字身住处证智所摄。空中之迹喻地阿含。故下论云。非无地智名句字身。名句字身是阿含法也。此之九种通上及下。应准知之。此中别辨十句始终中。初三地前思修利物。次一见道。余六修道。此十始终狭于前入。以彼入中前该闻慧后摄佛尽此不同者。理实齐通。但以闻慧及佛非是正地。前已明故不重辨也。一摄始终。谓称思宣法故云实说。实说成德故名为摄。以彼闻慧从他受法师义不便故不论也。二欲始终。是思慧上品增上求心名之为欲。菩萨教化欲令众生契合诸地故云令证一切佛法。此是安住义也。念是其欲。随顺是令证。三行始终。即修慧。于此加行位中正观意言唯识等观名之为行。以非证位是故名为观分时中。于彼地上真无流法作带相观。是故于彼无流道品但能修相观未得无相观也。复依相观说授前机名为分别。摄论现前立少物谓是唯识性等。唯识论带相观心等并此位行也。是意言观故。经中名说。论经名观。其义一也。四证始终。即见道位。大智光明是根本。智。善分别者是后得智。以自严者二智成德。又论经择字是此分别。分别中胜名善分别。胜者法无我故过小名大。治惑曰明。此事中彼时中皆善知者释方便字。是相见道故有此知。论既不显。今作三释。一此事中者是此见道事中也。彼时中者是地前观分时中也。正照于此兼巧知彼名皆善知。以为方便。方便犹是以自严义。二释此事同前。彼时是后修道位中所有行相。以此后智照前达后名皆善知。三此事中者是此后智相见道中。彼时中者是彼本智真见道时中。皆善知者巧具二智用。以自严名为方便。又释以法真见道兼知彼故云皆善知也。五修道始终。谓出世智辨其智体。智力明有入法功能。法是行法。义是义理。是智所入。谓此法义能出生具智名具智门。修道智力能入彼门故云也。后五始终论主寄治五障翻对以释。问此处五障为实为虚。答亦实亦虚。谓有此障者不得此位。得此位者无此障故。是故假对此障翻显治行。即十种释中显发释也。论中先别辨五障。后举经对显。今并通释一一障中各二。先举障名。谓不能以正摧邪。下释障义。已说正义。他言能坏自行失也。眷属离散化他行失故成障也。下举经显治。随彼所著显己正义对治邪执故云随所应住。次第说故此标也。下句释。以得无碍乐说辨才智慧明故。是故能破他也。论经此二合为一句。二不能答难者此列名。前明不能破此明不能立。于问芒然失自利行。设言不信失利他行。下举经显治。谓证得无碍大智地故云具足等也。三于小起恋失于二利不妄大心故以成治。四于生怠化亦乖两利。化物不疲故以成治故云教化成就等。五于化不巧故无方便亦失二益。以五明等一切处法明达巧慧名决定智为能治也。又此五障中。初一不能破他邪宗。二虽能破他而不能立自己正宗三虽能立破而情乐小乘。四虽不乐小乘而懒化他。五虽化不疲而无化他方便。是故至五化行略周。上二十句总明加所为竟。自下第三明其加相。于中有三。谓口意身加。此三加次第有其二门。一约他方佛。先口加者乘前言便劝说。于先说由内智净觉为因。是故次明意加与智。得智堪说事次起定故。后身加摩顶令起。二就舍那佛。先意次身后口。为令得定定由意力。是故居先。身光照烛以增威德云台说偈。口业加教。方能有说。是故此三从微至着成于说耳</p>
<p>就初口加内十句。初句是总。汝当说者令其辨说即是辩才。谓随所得法义忆念不忘说故法门差别。如论应知。泛论方便有三种。一发起方便。谓如加行发起根本即七方便等。二无住方便。谓由悲智巧相导引不住生死及涅槃故如方便度等。三集成方便。谓诸缘起巧相集成如六相方便等。今此当于集成方便故云此善巧等也。下九句别中分二者。谓自他二力以诸缘起法皆有因缘亲疏二力成故。他力中二。一如来神力。二智明加故。经中二句显之也。自力中分四者以因中有四义故。一有力能作义。二无力不作义。三具二义故能引众生。四泯二相故称理成德。又释此四渐次释疑。疑云何故得加。以有因力故。若是有力何须复加。以因不作故。若是不作应无用。以由无作方堪益物。若逐机益物应失自体以身净圆满故。又释初二自利。一教行。二证行。又一相。二体。次一利他。后一二利满故成德。成德中三义内。一当位显益。后二寄对辨胜。初因位穷终故云菩萨尽。位满成益故云有二利益。谓法身真理唯是无分别智正证。依止非是染心意等所取故云也。楞伽云。取相名识。不取名智。理智合成依止义故云法身智身。十地终心受佛职相故云受佛位故。如法云地受位分说。在因位中有此益相此位不改因故云现报利益。谓一切佛放益一切智光入此菩萨顶故云于一切佛得受记。受记即是受位也。二转此因位至成果之处故云后报利益。此是十地菩萨摄报果处。便于此处成报身佛。理实刚藏犹未成。此当必成故结德在身。如下佛尽亦同此辨。摩醯此云大。首罗此云自在。智处有四义。一以下三禅慧多定少令智不胜。四无色中定多慧少智亦不胜。此第四禅定慧等故是故智胜故云智处。二此处五那含。天是圣人所生处。圣人智胜故云智处。三此处有十地菩萨摄报果。彼菩萨摄十度行别成智度故名彼处以为智处。四此处成报身佛得一切智一切种智故名此处以为智处。此是世间中最高胜处。于彼现成佛故云世间高大之身。后二寄对显胜中。初一对下彰出。于彼二乘无少分同故云不同尽。又彼二乘见有世间而超过故。于此世间超而不尽。见有涅槃而可取证。于出世净亦未得尽。今菩萨皆尽彼际故云不同尽。后一望上显同。谓于佛果穷尽彼际故云佛尽。经略此句。谓二力之中自力胜故以多义显上。故云校量转胜上上也。又释此佛尽理实刚藏犹未成就。何故此中辨耶。以为显自力辨胜故此说耳。第二意加中二。初十句正明意加。后十句释偏加所以。何故就意加释者。以意加是本故。又前口加有自他二力。今意加亦尔。初十明他力正加后十明自力堪加。初十句内初句亦总亦别。余九唯别。</p>
<p>问意加与智何故初句明色身胜余九显名身胜。名身是语。此但身语。何关意业。答此有二义。一智慧胜故威仪亦胜故举色身以彰。又欲观其智当观其说故举名身以表示耳。又泛论名身亦通意业。如分五蕴为名色即四蕴名名等。二释但彼诸佛所。与之智略有二种。一与处众无畏之智显之于色身。二与说法无碍之智彰之于语业。是故论中皆名辩才。初中内德不虚名真实。众内莫善加名无上。由众中无上故处之无畏故。论经名无畏身也。名身九内。初二句为一对。谓初一于说无滞。后一于义深达。又初总知无碍。后善入差别。初是四无碍中乐说辨。谓智宣妙辞理无所倚碍故云无著。不为痴碍令言中歇故云不断。此释无障碍。辞无謇涩故云无滞。此释乐说。通释可知。二由照法差别堪正宣说故云堪辩。依相续解脱经有四种成。一以有成因缘名相言说诸法得成。二所作成一切所作各有成辩。三法成一切诸法成立。四助成以智言说助成诸法。今言缘者是彼以有成也。二法者是彼法成也。三作者是彼作成也。四成者是彼助成也。又古德释云。一缘者如山中草木得缘即生不假功力。二法者谓以法而成如有法成易无法成难等。三作者谓加功用力如造舍等。四成者谓内外相假而得成等。今更释。缘是作法之缘。如欲作柱匠斧木缘。作是众缘。扣击造作。法是所作柱法。成是识心了别方成。谓若无识心了别彼所作柱但是无分别法。要待识心以构画为立其名方可说成。是故此成即是不成。故云成不成也。问准此释义及前经文法当第三。何故论中法居第二耶。答谓初举能成之缘。未知此缘是谁缘。故次举法明缘所属。未知此缘如何造作。故次明作。未知作已为成不成。故后明智助成之矣。论约此辨。是故法在第二。又此四释差别。经中名分别。成不成释清净以离相故。三任放等者次二一对。初于说自在。后于机巧化。初任意放纵辩溢圆音故云任放辩才。虽言义超越而辞无停拥故云说不待次言辞不断。异义虽多而终结归本故云处处随意不忘名义。以随门异说不忘本宗故云善忆念不忘意力加。故者释加字也。四能说应机巧宣名能说辩。此列名。下释。随所应度者巧能应机也。种种譬喻巧能说也。后巧能除疑故名能说。以善能机决定无疑故云与善决定之慧五不杂等者次三一对。初一证理。后二起说。理同无异故云不杂。三种同相智。有说。三空门是。有说。所证三无性理是。有说。依金刚仙论说无常苦无我是。有说。助道证道不住道。谓同相三道是。有说。依别翻本自相同相不二相。即世谛真谛一实谛是也。义虽通前依本为胜。照达此三故云至一切处智。六教出等者此二起说。初一说令起行。后一说无怯惧。又初于熟教出。后于生不畏。并可知。八九二种为一对。初知佛教法。后依知而说。知教多门名无量辩。六正见者。古德有说。即总别等六相解释圣教成正见故。有说。依金刚仙论。一真实智正见能知理法。二行正见能知行法。此二教旨。三教正见能知教法。四离二边正见知前理法不同情取。五不思议正见知前行法成德出情。六根欲性正见知前教法说随物心。又相传说。西国别有六正见论一忘想。二忘想依。三亦忘想亦非忘想。四忘非忘依。五非忘想。六非忘想依。初即现行忘想。二即所依染心。三闻等三慧。四净教为依。五证真正智。六真如为依。又初二外凡。次二内凡三贤位。后二地上圣位。九同化者三业齐同成此化事故。又释此三轮化是一切如来同用此化故云同化。又释此中令金刚藏三业俱同如来化事偏名同化。非彼前八而是不同佛无畏身等。等取口意。三种教化总举随所度等释经中起字。珠胜释庄严是上妙也。谓身业神通轮。意业记心轮。口业正教轮。并是神力各成事故云神化故也。自下释加所以中。先征后释。征意云有力者明佛有普加力。有悲者明有普加心。自有普力无普心亦不致疑。自有普心无普力亦不可怪。今明佛有能普加力亦有平等悲。何故唯加刚藏一人。故致问征故云何以故也。下明释意有十句。初一是总得此三昧法。余者不得故。复何故得此三昧者下别显有二因故。一以是菩萨往昔本愿力所致故。二由此菩萨具彼三昧之行德故。故云三昧身摄功德有八种。于中初四自利。后四利他。前中初一是起行之本。即欲乐心故云趣尽地。尽地即是十地满也。彻至终位故云深心。情无异愿故云直心然无二也。余三是行德。一证理行。二是助道行。三不住行。又初一智德。二福德。三断德。由后智所现身增福令成满故云身转净也。虽在后智位。不舍正证故令习气亦不行故云善修本业也。后四利他中。初一利他方便。后三利他行体。一身。二语。三意。初身业神通能生净信故云以决定信力摄取通故。此文会释经论也。以光明是通能生彼信依是生信故说此通故云摄取等也。二语业巧说前后无违故云不坏。能一一字中摄一切字故云总持。三意业正智教授众生不异照理平等一相故云不异。此则离彼执化之慢故云智印善印也。论主又释八德俱成三昧之因。由此而得彼三昧故。八中前四因有二释。一配前四句如次应知。二配后四句从后向前。精进因是离慢。不忘因是陀罗尼。势力因是通净。彼不染因是闻摄净。是故此四因通收八句俱为自利。又后四因配后四句从前次第可知。转法理因者有二。一转深从浅说而不失自深法。如转大乘深理从小乘等说。如论云一真实理门二随转理门。以于总持门中巧转变故。二转真从妄说而亦不失自真法。如在外道位佛法不行处假彼尊言诵持自法。彼执诸法常。菩萨亦云常。而菩萨意以诸法即真如故是常。不同彼计。然与彼语同任持自法亦同。四秘密准可知。如是化者得自利。不忘者此有二义。一以此四句逆为自利顺为利他。是故利他不忘自利。二以此末后句教授于他不碍照理。出显化事故云不忘自利。第三身加摩顶令觉。下论通有四种。一如意通于自身修短得自在故此于内根。二幻通转变外事。器世界等。三法智通照理入法。四圣自在通苦中生乐等。此中不离彼等经略此句。是如意通非余三种故云也。余义同前释</p>
<p>四起分中四义内。初二是本入所为。后二是今出所为。初事讫者审理故仪则故。二得胜力者受加故。三说时至者机熟故。四定无言说者要须言声故余同前释</p>
<p>五本分中作三门。初释名者以略为广本故亦与请为本故。二来意者。因前加起略说地体起后请分。略说地相起后说分。若望以后成前。由请分显深成前地体由说分广宣成前地相。此则本末互成也。三释文者此文有三。初辨六决定为地体。二列十名显地相。三举三世同说明地要胜。初中此六决定既是地体。今作五门释。一释名。二通辨地体。三与地持瑜伽六决定相摄。四分其行相。五释文。初释名有二。先释总名。六是数。决定是义。数义彰名即带数释也。谓圣智证真决择揩定顺理离过复名为善。即地持三决定中证决定也。通论有六义。一约行体决定坚固不退。二望所证决定己证。三约烦恼决定能断。四约所信决定不疑。五约所化决定能度。六望佛果决定能成。二列名者。一观相善决定。谓彼正智照理名观。契同一味名相。此当体得名。二真实者则实智离倒惑之过。证理不虚故相形立名。三胜者过劣故具胜德故。亦当相及形他立名。四因者诸能成果故从功能立名。五大者普被群生情无限局。体用得名。六不怯弱者谓因入果德情无怯惧。此从心境立名。第二因此通论十地体性差别略作十门。一以此六决定为体。以此正是所说十地之本体故。二以前大乘光明三昧为性。以此定中具含止观证法无碍故。论云此三昧是法体故也。三以教证二行为性。以加行缘修唯是教行。本智契理唯是证行。后智具含二义通教证。如下论说。四以证助不住三道为体。亦通释可知。五唯约所证真如为性。以能证智缘成相尽同真理故。梁摄论云出离真如为十地体。下文鸟迹同空等是也。六唯约能证之智为性。无性摄论云法无我智分位名地。此论下文亦云上来所说皆依智地。今此亦依智地故也。七具含境智。谓真理妙智如前二说。梁论后文亦云如如及智为性。八约通收。唯识论云总摄一切有为无为功德为性。九约因果。如下文大海十相别喻十地总一大海以喻佛地。又云地有二分。则所画太空以况果分能画十相以喻因分。是故通能所依俱是地体。十通约诸门。谓信等十行为成地法故。檀等十亦尔。又三渐次等诸门并如下辨。悉为地法体。第三与地持瑜伽六决定相摄者。地持云决定相有六。一能自修习起菩提愿超余一切净愿。二者无等不共果超余一切世间境界。三者随度诸众生苦不共一切声闻缘觉。四者发一念愿性自然乐无量净法及无厌行。五者得无尽常不退转。六者增长胜分究竟大菩提。是真实愿。解云此中第三是地论中第五。以地持意摄二利方为因故。余相会释可知。四分行相者。此六中。前五是自分行。后一是胜进行。前中初四自利行。后一利他行。前中初三明行体德。后一显行功能。谓有成果之功故也。前中初二行体圆。后一行德备。前中初一明行自体。后一显行离过。是故自体离过摄德为因。二利行圆成就佛果也。此行相也</p>
<p>五释文中。若不自说者前虽入定受加众人不知出定为为说法为为余事。是故自说显为说法令众请法。设令众知为说法事然复不知欲说何法。故亦不知所请分齐。是故自说十地名体叹胜令请。初句此总。菩萨愿者标人别法。于大菩提立誓趣求名发菩提心。亦则是愿。故会释显同。简地前愿故云决定。决定则是证智真实。是故决定则是善。善即是决定。故云善决定者则是决定。别中六内。一正智真证不同带相观心。以不杂无明之过故名一味相也。二以超出世间可坏之法故名真实。真实故非世智所见。三明此智同彼所证法界具胜德。论中二释。一案文释。谓大法界故名胜。此释经中大字也。一切佛根本故名胜。此释经中广字。法界字后别释。二开义释。先标四名显法体无异。但随法相说此四义即为四别。一释大谓一切法是法也。法尔是界也。界是真性故云法尔。下皆准此。二释胜谓净法界智超过凡小。三释广谓大乘法界广集大行。四释高谓无流白法高出世表。又释初显所如法界。谓论中名胜。经名大。广及高皆是异名无别体性。此并显法之体状。释法字也。一切法法尔者释界字也。余三释能如法界之地智。一正体智。二加行智。三后得智。又古德云。一证道。二不住道。三助道。又释初一正证智。后二是后得智。后得智中。一巧集大行以成利他二反缘观内以成自利。此三皆悉称同真性故云如法界也。四为因义。一为生因生菩提有为果。二为了因了涅槃无为果。又释此一真智有二功力。一为依因以依起应机报化用故。二为摄因以摄用归真故。又初则应机示有亏盈。后则相续尽穷未来际。又初则外起化用。后则内证真性。又初则寂而常用。后则用而常寂。经中略无常果因。五大悲益物普周生界故云遍覆亦名大也。次前善决定是前常果因。此愿者是此大善相导故。大善不住涅槃。常因不住世间。故云世间涅槃非一向住也。六上入佛境故云不怯。文中三。初为一切佛护者标也。何以故者征啧也。下释。谓入三世佛智地故为之护也。此六中六相圆摄可知。地体竟。第二地相中四。初寄问发起。二举数叹胜。谓此地法以能生成佛智住持故三世诸佛同证同说。是故今此亦同彼说。三依数列名。四结名显胜。就列名中且依地论略释别名。余论释名。及十障等义并如下广释中辨故论云成就无上自利利他行。初证圣处多生叹喜故名欢喜地。解有三义。一二利创成故。二真理初证故。三圣位新得故。遂本期心故生欢喜。二离能起误心犯戒烦恼垢清净戒具足故名离垢地。此亦有三义。一离烦恼即因离。谓能起误心等。二离恶业即果行离。谓犯戒等。三对治离。谓清净戒具足也。此中误犯尚离故即亡言。三随闻思修等照法显现故名明地。此亦有三义。一以此地得四地智慧光明相故如明得定等故。下论云彼无行无生慧此名光明。依是光明故名明地。二依此地禅发起后地慧光明故如大乘光明三昧等。余论名发光地故。地持云三昧照明故名明地。地论云三昧地故定慧合说。三得三慧照法故名明地。此约当地加行等释。地论唯就此门释。四不忘烦恼薪智火能烧故名焰地。此有二义。一内证之智焚烧惑薪故名为焰。即前地闻持名为不忘。恃此起慢名为烦恼。为是所烧从喻名薪。则是解法慢障。能烧之智。就喻名焰。问前后诸地岂不烧惑。何故独此称焰。释有二义。一就寄位言此地寄当出世间无流故。二以三学寄此地当慧初得故也。二就后智起用故。下论云彼证智法明摩尼宝光中放阿含光明。入无量法门义光明智处普照示现。以此义故此地释名为焰。五得出世间智方便善巧能度难度故名难胜地。此亦二义。一得出世等释胜义。能度等释难义。又对前三地得出世难故。下论云十平等甚难得故。故云得出世间智也。二对前四地能随世间难故。下论言又现世间最难得故。故云方便善巧也。即下五地中十平等心及谛观等是初义也。慈悲利生及五明处等是后义也。此二相违难以相到。于此地中能令相到故以为难。故云能度难度。度犹到也。后诸地亦有此义何独此耶。释以初得在此是故得名。六般若波罗蜜有间大智现前故名现前地。此有二义。一对后彰劣。谓证空实慧名为般若。七地已上念念常现。今此未能故名有间。二对前显胜即前般若名为大智。此智现故名为现前。此地就后义立名。若前义应名有间地。七善修无相行功用究竟能过世间二乘出世间道故名远行地。此亦二义。一此位之中善修行离有相现无相行故云善修无相行。此释行字也。二功用究竟等释远也。于中有三义。一有功用行位至穷满最为后边故云究竟。二望前三地随有之行相同世间。今此望彼己为悬远故云能过世间也。三望四五六地修习道品谛观缘起相同二乘出世间位。今此过彼故云能过二乘出世间道。故名远行地。八报行纯熟无相无间故云不动地。此亦二义。一报行纯熟故不为功用所动。以由修起名为报行成熟。在此无功任运成诸胜行故云纯熟。下经释名中名无功用地善起先导也。无相者不为相所动也。无间者以无相观恒现前故不为烦恼所动也。下经释名为加行地他不动故。九无碍力说法成就利他行故名善慧地。此亦二义。一得四十无碍辩名无碍力。此释慧。二巧说益生名说法成利他等。此释善。此义如下文当辨。十得大法身具足自在故名法云地。此亦二义。一为法器之身名曰法身。然能普周法界故名为大。能受诸佛云雨说法名具足自在。二为出法之身名曰法身。普遍一切名之为大。能降注法雨灭尘生善故云自在。下释名分中具广分释。故名法云地。此十地得名有四对。一约法喻者或唯就法立名如欢喜等。或唯约喻如焰地。或法喻合目如法云地。二约体用者如欢喜善慧约体立名。所余就用为目。三约无他自义者如离垢不动约无他立名。所余约自义为称。四约当位相形者如难胜远行相形为号。所余约当位立名。四是十地下结名叹胜可知。第三我不见下彰地要胜释显诸佛同说所由。于中二。初我不见等者明尽十方虚空法界诸佛世界无有一世界不说如是十地法门。是知若有不说此法之处彼非佛土。二何以故下释成。先征啧云诸佛差别。何故同说此十地耶。释中有四句。初最上妙道是其证行。以是诸佛同所证入离此更无是故同叹。二最上明净是阿含行。以是诸佛同所修行离此亦无是故同说。三所谓分别下显前阿含行相差别。四是事不思下显前证行玄妙难测。上来三段总本分竟</p>
<p>第六请分中作四门。一释名者重法殷勤启请令说故以为名。二来意者有四意。一为令大众敬重法故。二为起说由故。三因请显地法甚深离言相故。四令众既解地法超情后闻说分寄法之说不随声取离错谬故。是故若无请分则后说分不得说故。若无请分则众闻说分不正解故。三明请分分齐者有七。一约起说然有二种。一就菩萨请。谓彼刚藏欲说地法。众若不请不显法重则不说故。要赖众请方得起说。二约佛请然有三义。一就佛请。谓彼刚藏欲说地法诸佛不请不显法重不得令众尊敬摄受。徒说无益。是故要待佛请方说。二就佛加。谓刚藏欲说地法惧有不堪不得宣说侍佛放光加被听众令其堪闻方得宣说。三就佛教。谓彼刚藏欲为众说惧众不信默住不说。待佛教已方乃宣说。大众知是如来所教言虽寄传金刚藏口皆是佛教语必可信方得说也。二约正助。谓解脱月一人是正请。佛及众人是助请。谓解脱月是众上首知众有疑为之启请。请中云此众堪闻。若此大众不自彰德显示同请。则解脱月言便成虚谬。令金刚藏何由得说。故须大众显已堪闻助成彼请。又解脱月请中云诸佛力加。令人信解。若佛不加解脱月之言复是虚妄。令金刚藏何由得说。故佛加请。三约因果。谓菩萨四请为显地法。是诸菩萨所学法故。如来加请为彰此法诸佛所证既佛菩萨同依此法故。显要胜令人敬重故方说也。四约说仪。谓解脱月睹默腾疑为众先请。一人之感未若多人故。次第二明大众请。同类启请率感犹渐故次第三明佛加请。五约显法。谓不请自说不显法重故。解脱月为法先请。一人之请显法不胜故。次第二大众同请。菩萨学人显法未极故。次第三诸佛加请。六约仪式有二。先明解脱月。何故三请。释有二义。一诸经请法不过三故。多即繁广少则不愍至故。随一化仪去广去略故唯三耳。二酬请。至三更不酬故。如下说之二何故大众及佛唯一请耶。释是助请故。显前所请令圆满故。故不至三也。七约所叹。谓诸经中请不过叹人叹法。叹人之中不过说听。说听无过叹法。有益方乃说故。三请之中。前二叹人。后一叹法。众及佛请亦同人法</p>
<p>第四释文者。于中有二。先明刚藏说已默住明菩萨及佛正兴五请。二尔时金刚藏观察下明请既满足示说分齐令众正知。就前中随人分三。一解脱月请。二大众请。三佛加请。初中三请即为三对。皆初说者默违。后明启请。第一对中。初说已默住。后解脱月腾众疑请。谓仁者堪说。大众堪闻。何故不说。此名怪默请。第二对中。初刚藏显已默意。谓法难说证信难得故我不说。后解脱月叹众重请。谓既云证信难得。今此菩萨众有证有信。仁者宜说。此名叹机请。第三对中。初刚藏举损以违。谓此众虽净余乐小者闻生疑惑故我不说。后解脱月叹法重请。谓诸佛护念令人易信。勿虑余疑。此名叹法请。其解脱月请义有余。金刚藏违请理尽。但为重法默待余请不即为说。初对中二。先刚藏默住。二尔时下明因启请。前中二句。一初说地名已牒前起后。二默不分别正待后请。论云何故默然住者问也。谓前不请自说。今何故默住。下对释之通论默意略有五种。一欲令大众渴仰请法。二为令诸佛同请显法尊重增众尊敬。三为使诸佛加被听者于说能受。四欲令诸佛教说令物生信。五欲因默令请显地法寂灭离言绝相。今此论中唯就初二义释可知。二就请中二。初明大众生欲生疑。后时大菩萨下明解脱月为众正请。前中二句。初明闻名欲义。对前说十地名已。二各作是念下睹默生疑对前默住不复分别于中何因何缘者是疑怪之辞也。是金刚藏说已默住者便所疑事也。何因何缘通释。是一。盖是世人疑怪之常辞。于中分别何因对彼说者生疑。谓金刚藏不能说耶。何缘对彼听者生疑。谓我等大众不堪闻耶。二明解脱月正请中二。先举解脱月领众疑念。二偈显请辞。前中论云何故解脱月先请者。征问记发向前大众同疑。何故解脱月专辄独请。下释以此是众中上首故泛是众首皆须为众作所应作。余问即乱者余非上首。非众率伏故成乱也。故别本云余者成乱。为调伏众故今显解脱请令众调伏。今为调众不为乱众是故唯令解脱月请。二偈颂辞者。颂有二种。一言巧故少字摄多义也。二言美故诸赞叹者多以偈颂。故又凡作文具二事名巧。一有理即初少字等是也。二文美即后赞等是也。五偈中作二门释。一征请分别。谓征者征其默意拂遣众疑。请者请彼令说遂众心欲。初二颂征其默意故云何故也。后三颂请彼令说故云愿为分别说也。二就所叹说听分别。谓初一颂叹说者堪说为遣大众何因之疑。后四颂叹众堪闻为遣大众何缘之疑。是故论云此五偈示说者听者无诸过。故若有过者则不应说。此总释也。谓反举有过可不应说。今既无过正应可说。次别显无过。谓净觉无过是初偈也。同法决定是第二偈也。同法者简异生众也。异末后二偈也。决定者明有根器。异第三偈也。有乐闻者是第三偈明同法众有乐欲也。复示余者净心者是第四偈。明异生众名为余者。又显此众皆堪闻法者。是第五偈。通结二众无不堪闻故。别本云又显此众无一人不堪闻故。迭共相瞻住者举偈显成皆堪闻也。就初偈叹说者中。经偈慧字当是论中觉字。圣德无量。何故唯叹净觉。以意在请法偏叹说因是口言。行者行是因义。由觉起言故名觉观为口言行。问八地已上乃至诸佛皆言不待思。何故此中金刚藏是第十地菩萨而有寻伺言说所因。释有三义。一示现为彼说法仪故无过。二既是净觉即是无功用之念智是亦无过。三如八圣道中正思惟通于佛地故亦同此应知。下别释为二。初摄对治者明能治之行现前令所治障不起。二离诸过者明粗过久离正行光洁。所治障中。一凡夫语起所因之觉与常等四倒而和杂故名为杂觉。二二乘发言所因之觉与自性等八种妄想不相舍离。与前杂觉为所依因名杂觉因。不见法空妄取染净名忆想分别。此辨其相也。念智二治如论可知。三过者初悭嫉不说。二虽不悭嫉懒堕不说。三虽不悭不懒说不巧妙令人不乐。初中悭者惜自所知故云其心吝法嫉者妒他过已故云忌他胜智。不嗔等者等取不贪以不嗔离妒不贪离悭故也。不痴属前念智故此不取。此经中略无功德具。然义亦不少。谓此刚藏既于本分说诸菩萨十地名。已明于三过无不皆离。第二后四偈叹听者中分三。初二偈叹同生众。次一偈叹异生众。末后一偈总叹二众。初中二偈。初一叹根。后一叹欲。根是宿习。欲是现起。若单有欲无根虽闻不解。有根无欲设闻不受故须并叹。又释前偈述前大众睹默生疑。后偈述前大众闻名欲义可知。就初偈中今诸大菩萨等者论中名决定。决定者黠慧明了故者。决定是根根体是智。智中知教称黠。入证名慧。此二无闇故曰明了。下别辨中。一以是上求菩提之根器如经菩萨故。二积行既久名称远闻如经大故。三根器堪闻令说者摄受如经说是名故。次偈明有欲中。论云有阿含决定等者料简根欲也。谓有唯阿含决定无证决定不可为说。有非显前决定无现前决定者。阿含及证二决定约是根非欲故云非现前。虽有此根若无现前欲乐亦不得为说。故云无现前决定。如是根欲有阙不能听法结成也。大智有二。谓证法者明此同法众具根本智。先已证法。二现受者明具后得智堪能现受证教法也。此二明有非现前决定也。咸皆欲闻者明有现前决定欲乐心也。次颂辨异法众中直云菩萨不云大。故清净者离六浊故。一不欲浊者无心餐采。二威仪浊者形不恭肃。三盖浊者五盖覆心。四异想浊者妒胜望人破坏约法。五不足功德浊者多病等障。六痴浊者愚闇无解。下明对治。无瑕者离初二浊。一内无不欲闻之瑕。二外无威仪不严之瑕。无秽者是净义。离于盖浊以五盖秽染心故。安住坚实中者离异想浊。以于所说法修行坚固不杂余想故也。具足功德者离不足功德浊。具足智者离痴浊。于此六中随相往分初二及第四约欲。余就根可知。末后一颂总叹二众求法纯至。论中二众相瞻。经中瞻仰法主。有何义耶。迭互相瞻显齐心求法情无乖异。瞻仰法主明注想专求心无杂染。自有求法而怀妒慢。是故初言皆以恭敬心也。齐心趣证如蜂欲就蜜。专意求教如渴思甘露。经中略无初喻。初请竟</p>
<p>第二对中二。先金刚藏乘前启请显已默意。后解脱月因言重请。前中亦二。先序意。后偈颂。序意中。欲令众悦者是总酬答相。谓前大众见默不说。生疑生欲以恼其心。解脱为请。今此说偈。为遣彼恼令生喜悦故云也。颂中六偈别显令喜之相。初有二颂明法难说。次有二颂显法难闻。次有一颂喻难说闻。末后一颂举难结默。以直云难说不言自身无智不能说。去前大众何因之疑故令生喜。亦直云难闻不云此众不堪得闻。故去大众何缘之疑令生悦喜。于论中名大智。故无所畏故。离不堪答离不正答也。就二偈中。初偈显难说之法。后彰难说之义。又释初正显难说。后辨难说所以。初中菩萨所行者是出世间智故谓证智也。此是难法之体。言第一难思者显其难相。谓体出名相说为最难。在相无所名未曾有。又此一偈内。初句明证行。次句辨难相。次句分别十地显教行。后句诸佛根本彰此证教二行。是出生佛果之处故为根本。由约证行最难故难证也。约教行未曾有难故难信也。佛者觉佛智故者谓觉悟佛果之智方名佛也。第二颂释难所以。论中先生起内。彼菩萨行事义住不可如是说者。行者彼前菩萨所行也。事者彼前地事分别也。此行与事即理而成名为义住。并超言表故云不可如是说也。此偈中所以难者以非四心所能知故。一以微故非闻慧境。二思慧非粗。此应可得以难见故非彼境也。三修慧行心。此应可得以离念故非彼境也。经中略此句。亦可同于非心及中摄矣。论中名世间修者为简地上但取地前故也。四既非地前所知地上报生之智亦非地前应得彼法。以彼但是从因所生变易等报异熟心识非是照实之智故非境也。故论云心境界者是心地也。故云非心所及也。下云心地者随心。所受报又随心。所行境亦名心地。既非四心是谁境耶。唯智境故。是何智境耶。唯根本智。以彼见实义故。何故非余境。以是无漏故。经中佛字是论中无流也。如是甚深者结上离四心也。如是可解者结上从智慧出也。以是智慧照现故名为出。如是不可说者结上无流。是出世佛境故。闻则迷没者谓执言取法迷覆真理故云名迷没。论中随闻取著者解闷也。谓没在言中故。闻者即闻非是不闻者解迷也。谓随言取实名为则闻不知地法寂灭离言名非不闻。释难说竟。持心下二偈明难闻。于中持听法之心。坚如金刚。此为总句。信坚证坚为别。若无坚信于他分法不能受故。若无坚证于自分法不能入故。是故要具此二方堪听法。如智论中无信即不受无慧即不解信慧具故方能入法。亦同此也。先释坚信谓深信佛智慧者。论云唯佛所知非我境者仰推如来自更无知故显信深也。胜鬘经有三种正智中。初仰推智亦同此也。佛菩提下彰深而信也。明佛果德等同法界分量斯绝故云佛菩提无边也。显佛自德无边。又为众生机感万差佛为说法有秘密显了诸乘差别。前后相违。极无限齐故云佛化众生所说法门种种也。此明外化无边。于此二处自己不知而能信受故云信故也。以为第一妙者以此所信为第一。为微妙尊所信也。心无疑难者显难信处而能信也。后偈辨证坚。论中何者心地问所证法。云何无我智问能证智。随心下答所证法随心所受三界中报者明五根身也。又随心所行一切境者明六尘境也。如此内外根境皆是心识所依故名心地也。无我智者下答能证智。通而论之内外法中皆具二无我。寄别言之。于内身得我空。于外境得法空。经中离计我者约内报明我空也。及离心所行地者约外境明法空也。如是菩萨者具此二坚方乃堪闻。则显此法只是难闻非是不可闻。寂灭下一偈辨第三喻难说闻中。作二门释。一随经。二会论经。中画空者如虚空不可彩色所画。此寂灭智。非名句所诠。如执疾风者如疾风不可执捉。此无流智。非音声能说故云说甚难也。二会论显意中亦二。先显意后释文。显意云何。此中二喻事有三重。一太空喻以所依平等果分。二画风喻以能诠言说之教。三画风住处喻以所说十地因分。然此三义有其四句。一如空虽平等约风画游履非无住处。虽有住处以空为体故离相难见。此则约风画而不无就太空而不有。然此不无即是不有。故难说难见也。此约十地因分辨耳。二就平等果分亦离有无。谓如虚空体净故不无。随风画有住处故不有也。然此不无即是不有。故不可见。三约风画动作故不无。不能自现相故不有。然此不无即是不有。故亦不可见。四混前三句。谓净空不有即是风画及处不无故。无说无示不异说示风画及处不有即是净空不无故。虽如幻说亦则是无说无示。问此与下鸟迹何别。答此中文意。以言即不言之教示彼有即不有之义。是故难说难闻况之于说。下文鸟迹处直辨所诠十地不可宣示。况之于证。有此不同也。二释文者。此论释中有三。先解喻。二如是佛智下解合。三画者重合前中喻。内有四重三句。一约画。二约风。三双辨。四合喻。初画中三句者。一如空中画色是初句。总举喻相。明动笔之画。二如壁是第二句。别辨画处。明其不无以空中画处有相难明故更转喻壁上显示。谓彼空中画处不无如壁上画处相似。三是中不住故不可见。是第三句别明不有以彼空画不得停住故不可见也。二约风。三者如空中风是初句。如树叶是第二句。是中不住等为第三句。义同画释。三双辨三者。一此动作者是初总句。动是风作是画也。二非不空中有此二事者是第二句。是双显不无。谓于空中非无风画二种处事也。三如是虚空处事不可说处者是第三句。双显不有。谓此二处事空为体故不可分别此是画处此是风处此是高处此是下处。故云不可说处也。前云不可见此云不可说。约听约说也。四合法三句者。一是画风如说者合初句。谓说中具有声名等故两喻同合说也。二以非自性下超合第三句不有之义。离相难见也。谓所说十地不同能诠故不可见。然出三因。一以风画处自性无故同于虚空故不可见。二何者非性。以不能自住故。三云何不住。以是客故。谓风画处望于虚空非本有故是客也。由是客故不住不住故无性。无性故不可见。地法况之可知。三非不于中有此言说者是却合第二句。问此明所释地法不无。何故乃云非不有言。答十地差别由言分异旨从诠目故云言说。由彼空中风画不无故说有彼风画之处。此中亦尔可知。二显所喻胜妙中。如是佛智者是十地智。即是经中寂灭无流智也。如是地智之言说谓无说之说等。由此显示校量地法出过言议故云胜也。三明立二喻之意者。于中先画合名等。次风合音声。后以说听要藉此二故须二喻。谓若无音声耳识不闻。若无名等意识不解。如是可说者牒前以二事说也。如是可闻者牒前以二事闻也。如是难见者牒前显示地校量胜分别难见也。何故不说者生后偈也。谓如上说只言难见非难说闻。何故不说。后举偈答以证信难得故我不说。难证者解第二句。难信解第三句。此偈下解第四句。默然之义如论可知</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>