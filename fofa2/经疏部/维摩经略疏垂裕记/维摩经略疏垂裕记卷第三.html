<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>维摩经略疏垂裕记卷第三</p>
<p>　　　　钱唐沙门释智圆述</p>
<p>二就两下随文释义二。初略叹形声两益二。初分科。二初又下随释二。初叹形益二。初分科悬示二。初分科。二大经下悬示三。初引大经。亦色非色者以显佛性不离色心非色即心也。金刚身者应体即法。不可毁坏故。二今初下配今义。先明今叹目净摄金刚身。叹胜摄劣者荆溪云。准凡叹圣耳。况应身之相教门自分。故圣相中莫若毫髻。今从眼说。故云眼胜。况眼具五。从名复胜故。且叹之以形于劣。次力无下明今叹心净摄力无畏。三举下总结要。二目者下随文释义二。初叹色功德二。初事释二。初总释二。初正解。肝悲等者白虎通曰。肝系于目。肺系于鼻。心系于口。脾系于舌。肾系于耳。今且准凡而拟于圣。凡夫悲时必内动于肝。然后目中有泪。故曰肝悲则目泪。荆溪云。如来即以利物表悲。利必在智。故眼表智。肝表于定。智动定用犹如肝悲则目泪也。大论等者荆溪云。既悲生于智。智由于定。定用即悲智用也。肝悲目泪况之可知。二释疑二。初问。荆溪云。既寻胜应以得法身。胜应有相。法岂有耶。二答二。初正答二。初正示眼。荆溪云。答意者佛眼既为四眼之体。四眼即是法身之相。故使寻相见无相也。况无相之相诸相中上。故引法华即其事也。二余下列余相。二证成。荆溪云。法华意者佛具五眼。四不独立故三十二即法身相。吾今此身即是法身。斯言有在。二但眼下别释二。初通示略消二。初通示五眼二。初约用释相。又能双照至事理者荆溪云。故知。五眼但是体用而已。若从修观肉眼居首。今从叹佛故体用同时。约教下若约当教则各有五眼。如常所论。若以偏圆相待总而明之唯圆佛眼。别教法眼。通菩萨慧眼。藏菩萨肉天二眼。若约二乘则两教俱得慧眼也。若论圆意一心三谛即具五眼。照心因缘生法即肉天二眼。真谛慧眼。俗谛法眼。中谛佛眼。三谛既不纵横。五眼岂应隔异。荆溪向云但是体用。斯言有征。是则佛眼为体。四眼为用。体用不二中边一如。四教总别美在中矣。六即简滥高下常分。二金刚下引经证。具于一眼中具五眼用。故知。五眼不可分张。二今宝下略消经文。文中先消法。次如青下消喻。二今略下别明帖释二。初帖解经文二。初广约别圆。荆溪云。前通释中悉从极判。故云穷源及遍法界。今从别说。故分五差。虽复五差仍以教分属别圆也。何以知然。肉眼有顶天见。界外慧眼能破内外见思。既能过于两教三乘。验知。义当别圆教也。唯圆不应。别说五用。唯别不应。天慧通外。但是为令五相区分故于圆中而兼别说。因禅离盖者离五盖也。四大造色者四大为所造。四微为能造。以四微和合造成四大名四大造色。问微义可知。大义云何。答地水火风遍处皆有。故名大也。大即周遍为义。大论五十七云。如佛说四大无处不有。故名为大。二藏下略示藏通。荆溪云。正以别圆收前。次以形斥通藏别圆但成次不次别。藏通但四义立于五。况复依禅依真不同。具如法华疏记那律中明。二问下释疑别证。二观解。荆溪云。既云一心。五不应别。不别而别。暂属对之故此应云秖粗细境即中道也。二叹心功德二。初事释二。初总释。二别释。总释已当因缘。别释即是约教。上下科分多尔。然对下观解即四释中唯阙本迹。或时义立。初总二。初正释。文中先释心净。次释已度。中先简通。初义立。但通故。大经下引通难别。次今约下示别。因果区别用消已度。若从通义佛心名禅。不可过故。二问下释疑。荆溪云。次难别中从因。所以既有通果。何事立因。答中引大智论及以涅槃。并证从因。则为因果各有文也。且引翻名助从因义。故弃恶言定不唯果。二约教下别释二。初藏通。荆溪云。三藏亦云永离法爱者法爱语通。此中但是于禅离爱。但当教佛于禅自在。故云离爱。所以罗汉但云无间超入超出。然论自在犹不及佛。又今约教者皆附前文从因义边。佛无所断。故云自在及以无明永尽等也。即于已度义便故也。又藏通中一时之言但约当教真谛以说。二别圆荆溪云。别圆九禅义须约位分别。故知。名同其义永异。所以两教并有重玄及以真缘。不约位消何由可判。文为二。初引地持。明九种大禅者一自在。二一切。三难。四一切门。五善人。六一切行。七除恼。八此世他世乐。九清净净禅。委释名义如法界次第下卷。菩萨依第九等者即等觉后心入此禅也。得菩提果出过清净者菩提果即佛心。佛心无惑。超等觉上故云出过清净。清净即第九禅也。此约下通示九禅次位也。地前修自性者荆溪云。未入初地。未具佛法。未名一切。当位别修。故名自性。佛果出果者佛心出过九。故二圆二。初正释。准别明圆。还以自性在凡余八在圣。究竟离虚妄者此初住分究竟非极果究竟。显自性清净心者则本具三千于兹分显。既具佛法名一切禅。二引证二。初引光明证成。如来显能游之智。无量甚深是所游之理。横周法界。故无量竖彻三谛。故甚深。过诸下显佛心境智出过九禅。二引璎珞斥谬。集八禅众者即自性禅乃至此世他世禅。即是集地前地上菩萨也。昔在华严等者荆溪云。所言昔者一家五时皆有结教。以璎珞经结诸方等故指华严以之为昔。犹隔鹿苑璎珞在后。道理必然。故知。他释非但八禅不成。昔义未允。二观解。荆溪云。观心中取本有理。名为心净。能观此理得已度名。故诸禅语摄别地前及前二教。二叹声益二。初正释形声益者荆溪云。准前开章秖合云声。今加形者形未必声。声必有形。开章依别。释义从通。况复经文久积净业。及以导众义兼身口。故得双明。文中先释久积净业四字。荆溪云。文中双约身心两果者二业相成方具相好。无畏等相好神通是身果。离结称理是心果。次外称下释下三字一句。外称至根缘释称无量。能于至以寂释导众以寂也。以用也。用悉檀导众至寂灭理。故疏文作已了字者误也。形声下释。故稽首尚书曰。拜手稽首。孔安国曰。拜手头至手。稽首头至地。又解下以种智导众行。至果已息。故云已寂。约此则应作已了字。荆溪云。重释导众向者自行释。上句则前约自行。后约化他。此句前约化他。后约自行。自他相借故也。二上句下结释。上句即久积净业。下句即导众以寂。荆溪云。示释成相。又上形益中兼出心德以显于形。故知。声益亦依于心。故以色释色。以心释心。声从于口三轮具足。故知。以能导众必专于心故用二义以释两字。若用此以字以字向下。谓以寂故稽首也。若用此已字已字向上。谓导众已也。二广叹形声两益二。初分科。二既下随释二。初广叹形益二。初叹释色心用二。初叹释色用二。初叹色用神变。是法身至于色者荆溪云。然其神变通于一切。具如止观记释种种神变中。今此且从所变事释。既引一切悉趣于色而为神变。岂隔于心方得名为一切法趣。以此神变有法身本故也。问今应叹土。何以叹形。答形必依土。验正知依。况事似隔从理必同。依事似殊其理无二。二释色用一行。释成色用者若据经文诸佛演法之言似明声益。何谓色用。故荆溪云。色心之言声亦属色。况举说验形。其形方实。若不验说杂魔外故。问闻佛说法乃是声益。何名形邪。答形声者须从化主。今此但是化事所现。况复见佛及佛说法皆属于色。况复说法亦是色用。是故可得释成于色。从若非佛去释于得益之相。非辨形声。问此下荆溪云。此既现土。亲能表土。何名为由。由但正报仍分近远。答中意者然此颂中先叹于由。次颂表发。故不可以由为表发也。故于答中便破他释。二叹佛心用二。初叹心用。叹佛心用者前标章中形益色用。今云心者荆溪云。心有用。故色方有用。如前略中亦以心释形声两益。一切诸法皆趣于色不隔于心。色方有益。益如前释。得三昧王三昧等者以法在人人方称王。法力等者法不出谛。力即自在。于谛自在法方有力。超过者三昧是断。谛观属智。二俱超过。是故云也。既出十界。三界通外。七圣财者谓信戒闻舍慧惭愧。荆溪云。今以道谛名圣财者其实财通一切诸法。亦以无作圣财理通。如云闻等不可局。故其实通四。灭是所证。苦集须破。故不言之。为属色用心用耶者声教属色。屈曲藉心。况复答中引无尽意色即是心故。故云通也。但能施是心者此语尚通方便教意。应云施由心妙财方有法。是知。由于能施心融方乃可云施由心也。二释心用。权智分别世谛相者荆溪云。此约跨节。指一实理为第一义。诸教浅深皆名世谛。问上多约三谛等者如略叹形声仍约五眼及九大禅。故此禅眼三谛具足。答中合真入中通教含中二谛也。合真入俗别圆复俗二谛也。已料简者玄文问云。秖应取圆教不思议真为体。何得取理内通别真谛为体。答法华正直舍方便但取圆真为体。此经犹带通别方便。故取理内三种方便皆得为体。今意同前。故指玄文。荆溪云。但此开合亦是一往。今应以一期佛法事理相对。通论二谛亦得名为合真入俗。故此方等具有五种三谛离合。次又解下以凡夫所解为随情。以圣人所证为随智。荆溪云。以情智言之者应如法华玄文七重跨节也。二结叹色心用。二广叹声益二。初叙意。上现尊胜等者先以形表声。形声俱正。次以正表依。正为依序。二不有下正释二。初释声益二。初释法不有无二。初总释二。初正解。荆溪云。说法不有等者文既双非。又云说法。当知。双非即是中道。恐人不了。又更从说。何等法下于所说法释出其意。不可说于所非之法。故知。能非即所说也。能非即是中道法也。何者下更举所非释出所说。所说必非凡小法也。且举凡夫二乘便耳。亦应更云异于三教出假。菩萨多说中道者方等四教前二无中。前非正意。故得云多。二料简二。初对二谛简。荆溪云。上用二谛等者指上善能分别等文。智既照谛。说必依智。何得前后二三不同。答意如前。二对邪小简。荆溪云。外道等者欲简诸教众多双非显圆双非。故设斯问。答中具答双非不一。二约教下别释二。初正约教。单复具足者复重也。有无两亦双非单四也。有有．有无乃至非有非无有．非有非无无复四也。有有．有无有．亦有亦无有．非有非无无乃至双非为头亦尔具足四也。尚无下向无二教非有之空。何况别圆非无之中。若得方便等者荆溪云。此约夺边但云非有。虽有四门夺但成无。故云非有。三藏教去虽复与之有此灭。故亦得是有。但成有无尚无第三。何但双非。故前二教必无双非。次别教云藏性者须简别圆。真如为惑所覆名藏别也。即惑是理。理具诸法名藏圆也。一门即四门等者既达三谛互融。岂有四门隔异。空门真谛。有门俗谛。两亦双非秖是中谛遮照。于此下圆着须破。何况偏小及以凡外。金铁二锁贵贱虽殊系缚一也。二今简下判经意二。初独叹圆融教释。二复下俱叹四教释。二以因下释因缘法生二。初类同缘起有二种。如前说者荆溪云。如前叹菩萨德中明。有迷悟二种缘起。迷即十二因缘。无明为本。悟即观十二因缘。智能灭无明。今亦二种苦集是迷。道灭在悟。悟兼利物。迷全已愚。迷乃可尽。悟必须兴。皆约中道双非理也。二然体下正释。体非至有生者指上句经也。以双遮故不生。有因下正示缘生义。以双照故生。二结声益。四教明三种至云云者荆溪云。若有我者则有造作。若有造作当来有受。故知。无我则无造受。但前二教约界内真。后之二教约界外真。此中正约作时无我。非谓不作方名无我。故知。作时作体本无。虽曰本无业不败失。秖缘本无得论。约观修令无我。故约佛说作受本无而众生作及佛菩萨作不败亡。故得用结不有不无。通别无明等者界内界外皆以苦集为恶。道灭为善。此就大纲。若纲目细论则各有善恶。且如界内苦集总包六道三善三恶。道灭则于界内名善以无明全在望界外仍恶。界外善恶可以比说。当以地住相望高下以明善恶。唯圆佛果究竟之灭无恶可论。故荆溪云。唯佛独善唯善不亡。二叹劣应远由二。初分科。二随释二。初叹形益二。初叹应色。有言元吉等者此本尼拘陀树。佛依得道因立嘉名。荆溪云。魔王等者如止观记。中夜入四禅者一切应佛成道入灭转法轮等皆在此禅。知常无常等者常即定法。无常秖是不定之法。于三学中如毗尼藏。有心犯重定为业障。名之为定。余戒不障故名不定。众生数即正报。非数即依报。二叹应心二。初正解义。无心意等者荆溪云。心意秖是识想两阴。受即受阴。行字平去二声俱得俱属行阴。能所别耳。倒即三受者谓。苦受乐受舍受。受即三苦者苦受苦苦。乐受坏苦。舍受行苦。行即行阴者解经行字。无业故无集等者惑业和合。故名集谛。由有集故能招苦果。大品五受五行者荆溪云。有受必行。无五见受行者大品第三行相品云。菩萨摩诃萨行般若波罗密。时行亦不受。不行亦不受。亦行亦不行亦不受。非行非不行亦不受。不不受亦不受。身子问空生。何故不受。答般若空故自性不受。五门者荆溪云。秖是五受以门为名。门从教立。受在内心。于内受中由受故行。故皆有五。二如佛下引事证二。初正引大论第一云。有外道梵志名长爪。是大论师计一切论可破。一切语可坏。一切执可转。故无实法可信可敬。如舍利弗本末经中说。其是舍利弗母弟。以姊怀智子论议数负。耻己不如。因更游学。学讫还国觅甥不见。往难佛云。一切论可破等。佛以一句责云。汝见是忍不。思惟千久不得一法入心。乃云。沙门瞿昙着我置二负门中。若我答忍是负门粗。众人皆知。云何自言不忍而今言忍现见妄语。若答言我见不忍是负门细。无人知者。即便答言。是见亦不忍。佛言。不忍是见将何破他。众人无异。何用自高而生慢为。长爪于是不能答佛。自知堕负世尊不彰我过。不言是非心调。柔软得法眼净。长爪所计即属单四见中双非见。或当单四见中后三见及无言见。若言一切不受即似无见。荆溪云。众人无异者指于诸起见者。小小避就但云众人。二释妨二。初问。后时者荆溪云。将于长爪及以身子得道之时望佛初坐树下之日。所以长爪却在后时。二答二。初叙古违经二。初叙古释义。受八禅定者谓。四禅四空。此但通举。其实踰城之后先从阿罗逻学无所有。次从郁头蓝弗学非非想。二今谓下斥古乖经。以凡夫时者即为太子时也。二又恐下正通前问。提谓因缘如瑞应及提谓经。说五戒即人天教也。五行木火土金水也。行者老聃云。行天之气也。白虎通曰。火者阳尊。水者阴卑。木者少阳。金者少阴。土者大包。二阴三阳尊者配天。六甲者甲头也。一甲五行一日。六甲六十日。一年之中甲经六匝行三十六历数列次也。有当来僧者以未入鹿苑未度五人故指五人为当来僧。从是已后者从初伏提谓至后。后涅槃时皆以不受破诸外道。如涅槃中破六师十仙也。二叹声益二。初分科。二随释三。初叹转法轮四。初释初句二。初释法轮。文中以二义释。轮谓可转义能坏义也。经三七日者大则已闻顿说。小见三七停留。盖有所表也。初七欲说圆。二七欲说别。三七欲说通。既并无机。故受释梵请说三藏生灭四谛也。二释三转。眼智明觉者暹云。俱舍云。于见道中法忍名眼。法智名智。类忍名明。智名觉。观见名眼。决断名智。照了名明。惊察名觉。又眼总知三世。智知过去。明照未来。觉知现在。秖是三明之异名。三转各生此四。故名十二行也。大千者四大洲．日月．苏迷卢．欲天．梵世各一千名一小千界。此小千千倍说名一中千。此中千千倍名为大千界。二释第二句。三种药中等者此引涅槃陈如品文证今不净义也。不净慈心因缘名三药。贪嗔痴名三病。理事相隔。故药病互无。今云不净。其义例尔。大集云者引真实理证本来净。陈如但见小实理耳。三释第三句。拘邻即陈如。梵音楚夏也。五人者暹云。一拘邻如。二頞鞞亦马星。三拔提亦摩诃男。四十力迦叶。五拘利太子。见谛得戒者十诵明十受。此当其一也。故彼文云。十种得戒。如佛自言善来比丘自然已得具足戒。如摩诃迦叶自誓因缘得具足戒。如憍陈如见谛故受具足戒。如波阇波提比丘尼以八敬法受具足戒。如达磨提那比丘尼遣信受具足戒。如须陀耶沙弥论议受具足戒。如耶舍比丘等善来受具足戒。如跋陀罗波楞伽三归受具足戒。如边地第五律师受具足戒(于五人中须一人是第五律师如涅槃记委明)国中十人白四羯磨受具足戒。一人不名僧宝者以四人方成僧。故荆溪云。此破古也。若余四人非见谛者陈如一人纵是比丘不名僧宝。何名三宝现世间耶。先具此三然后依之立相从三。六师所说如涅槃经。四释第四句。不约一体者荆溪云。有二义故。一者渐化之始未须一体。二者以一体三消经文不便。二叹法妙人天受益。以斯妙法者荆溪云。今问。他人若从名定应同法华。故须简于名义异同。今无漏智等者非但无漏过于世智。于无漏中佛必异于三乘弟子。三十四心无间断。故佛无退转。极更不起。是故得有一受之言。大经云。等者此引治他证自不退。治他既尔。验自可知。案婆沙及昙无德。有退无退者取无退边以证不退。然婆沙中具有二文。今举退边。成论依空一向不退。兼双引之。非即双用。又复婆沙约修道边。有漏智断即无无生。但有尽智。者则有退也。见谛不退二论则同。犹如大海者海有三义。深广含众流。法药无量如海之广也。三总结叹。以大悲三念处之德者荆溪云。一切诸佛皆具此三。谓得供不高。逢毁不下。于不毁供而不生痴。此意多在应化佛耳。文中但引女毁梵赞。第三略。无八风亦但举于违顺。后文自列。故此未具。须弥者此云安明。入水最深。故名为安。出诸山上。故名为明。所言妙者新译云独有。兹山四宝所成。罗睺三摩等者诃慰之极数必至三。因身子驱而安慰之诃身子云。汝何以轻大龙之子。语罗云言。莫啼莫啼。诃调达者调达从佛索众。佛诃之曰。疑人无知。我尚不以众付身子目连。况汝痴人食唾者乎。一香涂下此约色心具出二种三念相者。虽即由境方具三心义但成一。今各明者欲显二相令后行者因外识内。二正述叹现相二。初分科。正述叹。因表发等者荆溪云。前已破古。故由前二由方有表发。二奉微下随释二。初总述叹现瑞。三表发三。初述叹奉盖。因小果大者荆溪云。五百各各俱献微盖。盖微曰小。合表寂光。大中之极。岂过于此。未达表旨故云莫测。此乃为后净土因果之先兆也。何者由献故受。由受故合。由合故喜。由喜故请。由请故说。由说故闻。由闻行因。由因感果。复有种种因果差别即成种种净土之行。今从胜说。故云无方。又从总说但云因果。二正述叹合盖现瑞。表发应身之事者荆溪云。之事两字主彼所说之事故也。三述叹大众欢喜。二别述叹三密二。初分科。总示。即是三轮等者转自与他能摧他惑。二义名轮。既无过失。不须防护。二大圣下随文别释三。初叹身密。净心者下二义释净心。初约闻教。次约修行。又初是浅位。次是深位。譬如一月等者月必依空。空喻法身。月喻报身。影喻应身。众水喻四机。或见下现四教身也。二叹口密三。初叹辞法二辨。佛尚非梵音等者荆溪云。大音无声。梵音秖是随于国土一类而已。梵尚非梵。余何所论。举胜况劣。他皆准知。二叹义辨。三叹乐说无碍辨。三叹密意二。初叙意分科。佛心非权等者佛心空中。故非权实。空中即假能现权实。良由理具方有事用。约十界通明则九权一实。约四圣别辨则三权一实。今约对四教机。且从别辨以前六道但是生机之所耳。三种权实二智者自行即圣人心中所证。化他则凡夫心中所解。自他相对即圣凡共论。圣虽照权对凡名实。以真证故。凡虽照实对圣名权。以情解故。是知。约自行即全夺。唯圣有二智故约化他即全与。凡夫亦得论二故自他即半与半夺。于凡夺实而与之权。此意甄明三如指掌。二初一下随文释义二。初约三种权实二智以叹意密四。初约内外叹自行。内智圆满者二智俱圆也。由内具智故外有用。荆溪云。稽首十力等者秖由具力。方能外用。此即同体权实之体用也。二叹自行化他。荆溪云。稽首住于不共法者以不共故。故能导物。此从不共为名。以导物故。故有不共。此从导物为名。左右共论。故为二义。三叹化他文有两释。其义皆通。以对前二成三种故且取化他以命科也。即是化他权实明智断者荆溪云。断缚到岸。其名既通。义分偏圆即权实也。况复众言理含权实。或断众结为权。权到彼岸为实。据答问文通释为便。四总结。是总结上二种权实之智断者既云二种智断。即是结第三科也。以智断在第三科明故。以向释经通自他故。若准荆溪所释其义尽善。盖二字误。应云三种权实等也。故荆溪云。稽首能度等二句云结三权实者。三中一一皆有能度永离之义。自度度他自他相对其义并通。结上三者若自度世。亦自永离。结自行也。能度结他永离结自。即自他也。度他令他永离度世并结他也。广本亦作二字。今准荆溪释义恐广略二本并写误也。二约三种二谛结叹密意二。初标示。三种二谛者例前权实与夺区别。亦应历七重二谛各述三种。二初下随释三。初约随情二谛。皆随凡心所解也。二约随情智。随情无染者如莲华不染泥水也。三约随智二谛。皆入一相者真俗不二皆圣证故。二正说分二。初悬谈义旨二。初分章述意二。初分章命宗者命召也。宗主也。于此一经召佛国以为主也。复宗等者荆溪云。复犹复也。佛初自说佛国因果而为宗。今重明之。故云复也。况对净名弹诃文殊往复皆顺佛旨。是故如来重更说之。亦得称复。二所以下述意。次第述三科意皆初云所以是也。成前普集等者正必有依故。尚书符者尚书秦置也。初秦代少府遣吏四人在殿中主发书。故号尚书。尚犹主也。魏晋齐并曰尚书台。梁陈后魏北齐隋则曰尚书省。尚书云。龙命汝作纳言。诗云。仲山甫出纳王命。王之喉舌。并尚书之任也。符者唐置符宝郎。属门下省。周礼地官掌节。春官典瑞。即其任也。其符节尽纳于宫中有从则请郎主于出纳也。凡符信皆藏其左班其右还以合之。一曰。铜鱼符起军旅易守长。二曰。传符给邮驿通制命。三曰。随身鱼符明贵贱应征召。四曰。木契所以重镇守慎出纳。五曰。旌节。山国用兽节。土国用人节。水国用龙节。皆以金为之。刻姓名者则官纳之。不刻者传而佩之。夫旌以专赏。节以专杀。奉旨者奉天子旨也。以喻净名奉旨而弹诃也。开境者谓开拓土疆也。以喻净名伐邪小之寇拓大乘之境。至尊天子也。二问净下释难显宗六。初叙昔弹诃非助佛国难。二初问难。已前弹诃者谓。诃五百八千悉叙昔事。荆溪云。问如何得知诃皆在昔。答五百八千皆云忆念我昔曾于。知是已前。今说净土去命时近。故知。诃时悉在前也。二答释三。初正答。冥会佛意者冥暗也。会合也。暗合如来将说佛国之意也。二世下举喻。阃域也。将军者秦置大将军。汉以韩信为之。武帝以卫世为之。位在三公上。明帝以窦宪为之。初拜威震天下。尚书以下欲拜之皆先伏称万岁。尚书令韩棱曰。自古无此礼帝乃止。孙子曰。将在军君命有所不受。古语曰。阃以内寡人制之。阃以外将军制之。天心帝心也。何必侍诏者汉书云。唯闻将军之命不闻天子之诏。荆溪云。若非涉情先行后奏。弥副圣怀。三合结。述昔等者荆溪云。对佛述时契故默印。昔日弹诃等者当弹诃时佛国因果其言未兴。普集同席尚自未说。故使尔前但助二缘。况今经中具足依正。又普集前诸大乘经但多说正。故弹斥日总助成之该于二缘。故云通助。二释中间九品无佛国义难二初问难。荆溪云。问意言。前云净名助佛扬化近闻向来通助正报。若尔此中应当别在依报。依报既是别意所为。应须处处尽明依报。净名所说品数虽多若论依报其义未几。盖不足言者非谓全无。唯有空室现妙喜等。盖少许耳。二答释。荆溪云。答中意者何必说于土名。方是净土因果。行即是因。因必招果。即是其义。何固守名。三释中间九品无佛国言难二。初问。难荆溪云。始即佛国。终谓庵园。前问犹通与其小分。故云盖不足言。乃由答中但以行因而为答问。其行犹总未足决疑今九品中二义不成。一非佛说。二无土名。而净名说何者是依。二答释二。初引佛国文。二净名下以九品类。荆溪云。答意者从义非语理出常途。岂执国土之名而亡方便之说。故从此下乃至宛然即其事也。四释符成净国义不分晓难二。初问难。二答释二。初总标。皆有此义者荆溪云。如问中三义。净名一诃具其三理。乃至九品意亦如之。况净名始终悉成三义。故从法华下义出其三。二如下别示三。初示净名符成。荆溪云。初引法华举佛自净佛土成就众生。成就众生永永不已。化主既然以励诸下。此类下正明净名但符成如来净土。二净名下示净名自净。三弟子下示弟子等净。弟子菩萨者荆溪云。弟子即弟子品。菩萨即菩萨品。五释声闻入灭非净佛国难二。初问难。荆溪云。菩萨可尔等者净土之行必须愿生。小乘亡生。生灭义反。何得引同菩萨事耶。二答释二。初正答声闻净佛土。所以至此义者引前第四番中答辞以总责也。深求从本则小乘净国。浅问从迹则小乘取灭。如法下正答也。荆溪云。从本说之方有其事。故受折者皆是能同。二又问下更显佛国为经宗二。初引文立宗。荆溪云。此别酬问意。即更通引显成佛国为宗义也。因此往复者荆溪云。往复乃是通指九品。二若不下责古成今。荆溪云。破古意者此将已释以难古非。故以空室用表极净之佛土也。以破古释所生诸品意。斥古人虽见经文十方佛土皆空之文亦未肯以宗为佛国。净名意以十方三土亦复皆空。良由室表常寂光空当知。古人未晓经旨。六释一名解脱非关佛国难二。初问难。问意者此经既以佛国为宗若立异名应名佛国。既云解脱。则佛国义乖。荆溪云。此经虽即人法双题恐单人名表法犹滥。故从法称以为其问。二答释。答意者此经通名不思议解脱经。中别品有不思议。名议相符既明依报。则佛国义显。荆溪云。答中还从别名以答。故不思议最显佛国。但今意明不思议义有总有别。总对一部。故名为通。以法对人亦复如是。是故人法二意不殊。二就半下正释经文三。初佛国半品明大圣对机命宗。说佛国因果二。初分科。二随释二。初宝积请说二。初同类堪闻。先已发心者荆溪云。问此之五百何处发心。疏既不云此难定判。或是此生此会已前。或普集见闻胜报人法。或复适来睹佛神变。或当闻向宝积述叹。或可具经上来诸处。或再。或三。但所见闻。悉属方等含于四教发。岂不然。但机宜闻净土行教。是故复须更请问耳。何者发心之中上求唯一。下化犹通不出权实。历教诠理。取土摄生。是故更须问净土教。是故宝积述发为请。令得闻于净土心因果。此云至道心者梵云质多。此翻心也。经中已翻。此言心者相带来耳。但发心至分真者荆溪云。问既通列菩提。六即之中不列理即及究竟者其理可然。何以不云观行即耶。答今此发心对佛述行。观行功薄。故不足论。况观名通相似等。别教相似分证非无观行。从胜立名。方称所述。若欲通收理何不可。秖恐长者位已过之。言相下更从教简。于此三中但云相似者相似居中。名字无位。分真正当无生之位。故须正约相似位判。皆约内凡者通性。地别。三十心圆十信。所以约三教者诸长者子义通衍故。问下荆溪云。问意者长者但云发菩提心。今何依据而云相似耶。答下唯明通位者以人杂小乘故须简示。别圆二教约忍论发义准可知。荆溪云。答中意者亦简无生及观行位故。故知。尔前发义不成。前已论竟。今重问者欲简异耳。如通教中相似初心尚未能发。故知。名字虽有发义去无生远。兼复通漫。此亦约于次第者耳。二正请说二。初分科叙意二。所以下随文正释二。初请果。二请因。二如来答二。初分科。二随释四。初赞许。二诫听。念之生修慧者荆溪云。念前闻思所依之境。当如闻思而修行之。通于四教。应此方等。是故闻已必于思修。儒书尚云。学而不思则罔。又曰。修身慎行恐辱先也。俗教所论思修俱浅。但有其名无出世实。三受教。四正答二。初分科。二初文下随释五。初正答二。初答果二。初正答三。初标章。总答二。初事释二。初总示。然土不在至已如前说者荆溪云。问既非四句。土定在谁。答秖缘定属以成性过故。四句中皆云不在。言四句者破凡非圣。凡理本来亦无性过。众生业力不可思议。佛菩萨应亦复如是。岂两难思。合成性过。离二无别。不可思议。应知。思议即不思议。况不思议理可思议耶。若离若合皆不逾理。作此观之诸土永寂无可说示四悉示之随闻获益。余何可论。二众生下别解二。初释众生。二所言下释之类三。初正明有为缘集等者荆溪云。诸缘积集有为无为一切悉然。应知。有为即缘集名有为缘集。若以无为为缘集者名无为之缘集。及开中下寂光者合而言之在果报中。此三土众生等者荆溪云。若作都迷即二。同居及以有余。若兼分迷即指同居有余果报。若全取分迷即是果报及中下寂光。是故文中上句云。及开中下寂光也。故取分迷皆在无为缘集故也。二约教。三释难三。初释三土既别不应同是无为难。三土者方便果报及中下寂光也。所迷理同者同迷中道故。二释所迷既同。不应三土差别难。问意者所迷既同土秖应一。答意者惑断深浅须分土别。所迷理同故并号无为。初意中次第示四教生三土不同。初明藏通唯生方便。五人者藏二乘通三乘也。受变易等者于释论二死则属变易。于摄论七死则属方便。开七合二。二收七尽。七名如第二记。次别圆下明别圆凡圣备生三土。断通惑者俱内凡位。别七住已上圆七信已上俱生方便土。及见下见不空。即分证中道也。即别地圆住已上俱生果报。若十下以寂忍三品对十等妙。故所以十等名分寂光土。寂忍即寂光也。分证既深别名寂灭。有后即十。无后即等。虽复下次意也。所迷理同故同称无为。三释土既有四。集亦应四。难四种缘集者一有为。二无为。三自体。四法界。此论师所立。今家但用二名。故此研问。荆溪云。此问意者论师既立四种缘集。今家又立四种众生。何不以四而对于四。有为生灭等次第对之。答中一往亦暂许之。言有妨者因斥论师。自体法界不殊无为。名异义同。何须别立。若于无为义分三者容有是理。然此三集并在别圆住地已上。故不以三对三众生。欲离无为以对三者无为即是初地已上。自体即是第十地也。法界可对等觉也。然实不及。直名无为。无为悉是障中无明。故须总合为一无为。二观解。荆溪云。观心者为对二种缘集分明故。今且以二种缘集次第以对三观。观相粗存缘集未尽故也。应须更论一心三观一时俱破二种缘集。即约六即及缘集尽。二别释三。初叙意分章。二依章释义五。初横约同居。满愿成佛如法华经。量其所居者所居眷属多少也。多则宅大。少则宅小。修善多少等者众生修善多则庄严胜如弥陀。众生修善少则庄严劣如释迦。第三句中今明菩萨调伏等者调伏即次句。准此文意前之二句并后二句之方便也。故知。教化调伏本为佛慧起根。四随诸下释起根句。意亦如是。言起菩萨根者既云要因六根起根取土。当知。下文光明寂默仙菩萨等并在同居净秽二土。以今文中亦且在前二土故也。具如下文。菩萨行品者彼品佛为阿难广说佛土。谓佛光明菩萨化人佛衣服等总十七事。以此四句在于二土故名为横。一一别对。故名为竖。二竖对四土二。初标示。竖对者荆溪云。随其土体对惑增灭得有诸土多少不同故。名为竖。二初文下正释二。初前三句配三土。具缚者三惑全在故。净秽亦尔者国土品类亦无量也。能调难调者见思烦恼凡夫所不能调。故曰难调。二后二句配寂光二。初正释二。初释义引类。荆溪云。总别见中者以根对境得总别名。根六慧一随宜不等。非即有于总别之土。如声闻下引类也。总相谓四谛总明因果。别相谓十二因缘别明三世因果。二故华下引证释成二。初引证。二即是下释成。由于根尘了达三谛具足诸法故得名佛眼。佛意亦由三谛具足名无灭修。二料简因果与夺等者荆溪云。因之与果俱得无生寂灭种智。与则寂光通因通于中下。夺则寂光别在极地。以上下位俱得无生寂忍种智。别则寂忍不通下因。三类通四土。如前四义者指前横释同居具四。复当今文类通四释。四通寂光等者荆溪云。其中寂光唯用中下教化调伏。佛慧渐深起根成就。入于究竟常寂光故。四约观心二。初正明观法。二初示行愿二。初约事成观行二。初总摄生土。境是心之所依者心即能观。观即众生也。境即所依犹国土也。众生者下证能观是众生义。二今因下别摄横竖。向约事释有横有竖。今附事成观一一明之。文为二。初附竖成观。荆溪云。观心中云多少者即是因缘及空假中对论多少。如初观心未敢遍缘且缘因缘。于因缘中随对随照。故云少也。观境稍熟次心遍揽即名为多。次空假中多少准说。境即如土。或增或减。次及不次准例可知。此释初句也。调能下释第二句。次如是下释第三句。次起菩萨下释第四句。二复次下附横成观。荆溪云。初对初句。调与不调即第二句。入与不入即第三句。起与不起即第四句。二深识下约观起誓愿。荆溪云。约观明起誓。横取四土以对四心。但约二种缘集作之。缘集在因。最宜对观。文为二。初观有心起誓。且摄经初句。二观空心起誓。即摄经四句。多少即初句。二若但下结示相须。荆溪云。结上观中须必行愿事理相资。故竖对属行横对属愿。行人下事释。横竖本在观心。故将向文以观行者既云观心。须在于己。以诸众生不出心故己心既尔。他心亦然。是故文云意在此也。二引证结要二。初引证。荆溪云。引大集者证事须观。观成心净。心净必能事净故也。二行人下结要。从此而起者皆从观心而起四土。五约教帖文。或断不尽即是圣人者。若约藏通断不尽者即三果六地已还俱在圣位。若约别圆断不尽者即六信六住已还犹是内凡。今望藏通总云圣耳。见真中道者即别地圆住分证中道故。无为未尽者上地无明犹在故。无为将尽者即十地等觉也。为此所化取中下寂光　荆溪云。约教中于一一句皆约四教。各历四土至果报中。有别教者存教道耳。至寂光中云圆教者通中下耳。又从有余以取果报用别圆者用别地前及教道耳。三此释下结意准文。下文多倒释者荆溪云。菩萨行品具足述前四义。不阙而不次第。第一释第四。第二释第三。第三释第二。第四释第一。下文虽章安续补亦不违于先师之旨。三结成二譬显二。初分科。二随释二。初开譬二。初开成譬。荆溪云。四不可说名为空者谓。都无说是则失于四不可说旨。故须依于四不可说有因缘说。具足悲智取土利生。能于空中以见不空。教化调伏入慧起根。乃于众生有所成办。故云空地。随意故有。无碍故空。故云四不可说故名为空也。地者即为悲愿所依。空即地也。言宫室者生之所依。为生取土土成物益。二开不成譬。二合譬二。初合成譬。若纯用下荆溪云。此经斥二乘。而云通教菩萨亦何能净者何故复云通教菩萨有净土因。然为遮其取证空耳。二合不成譬空。二答因二。初分料叙意。互相涉入者横历诸行皆竖穷心源。竖穷心源亦横收诸行。故云不得相离。故前下前作横说。后作竖说也。广长至表此者荆溪云。广表于横长表于竖。并现于盖正表相资横竖不二而横而竖。又十方诸佛以表于横。诸佛说法亦可表竖。并在盖中。不二亦然。须更互帖释者所释经文须达文旨。若经文横论即须竖义帖释。若经文竖辨即须横义帖释。广长相在。身土亦然。故表不二。二今先下随文释义二。初横历诸行修因二。初分科。二初三下随释三。初约三心二。初分章。二随释四。初别明二。初配名。三种菩提心者即三乘道心。二释义三。初直心。二深心二。初正明深心。二通前料简三。初明约小修大。荆溪云。此问意者经云。直心深心是菩萨净土等。既此二心是二乘心。菩萨何以行二乘心。答中虽借通教义仍未显。故引法华而通释之。虽为摄物行二乘心元期净土。故得引释。二明兼带二乘。问此中等者荆溪云。经文但云直心深心。如前所释并是菩萨行愿本体。若消文中净土又无二乘之心。乃是妄加二乘之语。答中意者但云直深。不云二乘者既带方便。故不的云。是则云二乘则妨大。云菩萨则妨小。意既兼含。故但云直深而已。言准望者荆溪云。今经此言冥有其旨。未可即行彰灼说之。此座二乘显用之。元皆是修于净土之人。故知。菩萨修二乘行为摄生法。若欲显说须依大品法华经意。问准望法华可有此理。大品如何。答一切诸法趣于谛缘。是摩诃衍会法之言。良有以也。故有诸法趣二乘心。问虽作此说亦未消于大品之文。大品但云。三乘共位菩萨十地皆学皆行。何会云是净土行耶。答既不取证理在摄生。修净土因而为摄法所摄亦通二乘心也。通教尚尔。别圆灼然。次引大论者既云有土纯声闻僧。即是声闻来生其国。既有所引。岂无能引。谛缘下结难也。即是能引之人行也。三明三终显一。从多为论者荆溪云。若望诸土道理合有未开显者。故云十方不无此事。但闻显者多。是故前消教化等文虽有横竖通约诸土于中岂无未开显者。故此经文理须十方横竖消释。然虽犹有未开显土匆若时合移入他邦。或用密教当土开之。若法华疏释照东方。一切开者为引同故但照于同证。经意别不可一准。三大乘心。二通明二。初正示通义三。初示义。秖是一自性清净心者即三千三谛之一心也。此约一心而有三号。谓直深大也。释义如文。二菩下释成无作四谛者阴入皆如无苦可舍。烦恼即菩提无集可断。边邪皆中正无道可修。生死即涅槃无灭可证。而此四法秖是一心本无造作。故名无作。名深法忍者三道即三德。故名深也。一实谛者别圆证道同显三谛。包融无外故名一实。超出二边故名一实。若约教道实为惑覆既不相即。义与圆殊。三今此下结示。无三差别等者荆溪云。故约三心以明三德。又此三心义虽通于别圆二教然亦不可前后并别。言三德异名者大乘即解脱。深心即般若。直心即法身。大乘但由悲愿得名故对解脱。即是初心住于三德者既对三德。理合各三。二对昔显今。昔论等者昔指普集等诸方等经。今明等者荆溪云。尔前诸经但明正报。唯说三身对于四教。前二教佛俱名应。故若以依因对于四土者同居有余俱名应土。故今身土或四或三。依因者取土利物因也。若对缘集有为无为及以生死分段变易国须分四。即二同居方便实报二集二死各分二故。三观心。空假二观三心等者荆溪云。还借前来通别二释至此文中共成观义。三心别者具如别释。若作通释空假三心亦含于大。以通菩萨亦入空观。乃以谛缘。假三心者藏通菩萨自观谛缘。亦具三心中三心者而云一三三一者。二未即中中必即二。凡观万境皆不二故。若分圆别对此二教初心后心别教初心义当空假。与前两教三乘义同</p>
<p>四释经三。初释直心二。初总述。前约教明等者荆溪云。前普集经准教修行取法身果。今非无教。但于教行更加悲愿成净土因。问此前后文皆云此经并约依因。此中何得还引光严以证彼正。答道场是处义当依因。亦可用表能依法身。况复今经双表依正。故列诸行并具二途。问何故等者此还用前别释为问。直通缘度。岂独谛耶。答中二意。一者从便。二者摄他。是则二俱用彼别名以成通义。二别释二。初正释二。初释直心二。初示五种直心。直心有五等者荆溪云。一往似竖。如下布施以望持戒亦名为横。一一复通五种直等亦得名竖。是则竖中以五望五复可为横。亦名为竖。然终是横。专对于横良有以也。一世间直应有多种。如三界中见爱各别。引谚云。痴直者但世间诸直以痴为本。以是而言亦具贪嗔。下之通别具如前释。谚者俗言也。此五下判权实也。二今圆下明菩萨圆修二。初修观行。知一切法等者知即能观观。一切法即所观境。一切之言不出十界百界。咸即空中。故并双非。非九界即非权。非佛界即非实。空中即假而能双修双用。修前四直是修权。修圆教直是修实。修成有用还用五直以化于他。故云双用。此中初修在名字位。修成双用皆在五品。于五品位能化他者即止观所明圆人上根出假也。智者即其人乎。然此双用约于佛世有显有密。显为方等当教菩萨。密为此中两教二乘。密但探用法华之意。非今部体。若论用教不无其理。故云教他修五直行。此文凡有四心。一自作。二教他。三赞叹。四随喜。自作属双修。教他赞叹随喜并属双用。荆溪云。圆菩萨下明修净土行相者一切菩萨具此四心方名大行。今具后极故是圆也。收下三故四心之相阙一不可。具如止观记引大论文也。故于五直亦具四相成净土行。道理虽然识其旨故。若实行者前二教人以前二三而为权也。别圆准说可以意得。各诱令入当教之实。若本圆人但以同体之摄而摄取之。又复通人亦云修于净土行者。若任当教虽有其文乃寄利人堪被接者。二菩萨下入相似位既从观行转入相似。双用五直倍胜于前二。若入下释来生。故知。住前修于五直　若入初住八相成道则前所化来生其国。文为二。初明分真成佛。此即释经菩萨成佛时也。故知。经云菩萨正指住前。成佛之言乃在初住。故荆溪云。又成佛之言不必妙觉。通取别圆地住已上。从此位去皆八相故悉以十界身土取生。或复古佛垂迹利物。今文正在菩萨实行。故成佛言必须通晓。下去诸文大旨悉尔。从似入真以成化相。分真果中三土不同。以常寂光无成佛义。若开中下准说可知。二即现下示所化来生。此即释经不谄众生来生其国也。文为四。初生同居。初则赴缘等者明施五时化也。二生有余。三生实报。无二边等者荆溪云。当地中惑名之为谄。惑断名直。四生寂光。此约中下寂光。即十地等觉。二义既下结斥。直心有五。生国有四。故曰众多。此总结示也。岂可下斥他解也。二释深心分文节释。准直心可见。文或有阙望上说之。下去皆然。亦何离于十二缘者法门无量因缘收尽。若事若理者于五深心一事四理亦可四事一理。缘觉深心等者荆溪云。通中存别。意仍在通。次但具有下分于横竖。通别兼具。具于四种四土故也。三释大乘心。即四教大乘等者荆溪云。问前别释大乘唯在别圆。直深二心唯在二乘。今此文中何得通四。答前别此通。理数然也。故通释中虽皆五释于大乘中复除世间。思之可见。今谓直深之心世间皆有。大乘之称唯在出世。故使疏释大乘唯言四教。又复应知。虽例有五释今此大乘望前二心全除世间分除余二。以藏通大乘非二乘故不同直深但约三乘也。上求下释其名也。夫大以包广为义。四教菩萨既俱上求佛果下化众生包含上下。广大明矣。二乘自度。求化俱无。包广义乖。故名为小。各缘下乘以运载为义。依境起誓修行填誓自运则从因到果。运他则出凡入圣。自他俱运。乘义在斯。二约自行二。初来意。荆溪云。若无三心等者真实是直心。高是深心。广即大乘。二布施下正释六。初布施二。初释布施二。初示五种布施二。初标。荆溪云。布施有五者亦是菩萨与二乘所行施等为净土因。故离为五。及四菩萨施者藏通兼二乘。略标菩萨耳。二世间下释二。初世间事施即六道施者荆溪云。然世间直深亦合离。六及于六中各更委分。非法财施者或非理求财。或施乖正法并名非法。若持十善去人天二道各开多类。人开四姓。天分三界。于人中更有居士摄在四姓。言四姓者一婆罗门净行也。守道居贞。二刹帝利王种也。君临奕世。三毗舍商贾也。贸迁有无。四首陀农人也。勤身稼穑。凡兹四姓婚嫁不通。飞伏异路。此言居士或是婆罗门姓。或是刹帝利姓。如毗舍离国称居士者皆是王族。但以在家不仕别称居士。若婆罗门姓不出家者亦名居士。文中备明施相。即五人因也。若轻心等者心非殷重曰轻。定日定财曰局。择人可施曰限碍。若胜品下天施。初文至得生是欲天因。若持戒转细去是色天因。无色可例。二若三下四菩萨施择觉等者荆溪云。择法属慧。今在施者为成施。故施不得慧不成出世。尸毗代鸽者大论云。如释迦菩萨本名尸毗。得归命救护陀罗尼。视诸众生如母爱子。帝释与毗首羯磨故往试之。毗首作鸽。帝释作鹰。鸽入王腋举身战惧动目作声。鹰在近树而语王言。还我鸽来。王言。我发愿度一切众生。鹰言。我非一切耶。而夺我食。王言。汝须何食。鹰言。我须新肉热血。王乃持刀自割股肉而授与之。鹰言。令轻重等勿见欺也。王遂持秤称鸽鸽身转重。王肉转轻。乃至尽身。广如辅行第五引之。释迦鹿王代彼而死者大论云。昔波罗奈王入山游猎。见二鹿群数各五百各有一主。有一鹿王。身七宝色是释迦菩萨。复有一王。是提婆达多。菩萨鹿王见王杀其群党起大悲心直至王前。诸人竞射飞箭如雨。王见此鹿无所忌惮必有深意敕令勿射。鹿至王所跪白王言。王以小事一时令鹿受于死。君若以供馔当差次送每日一鹿。王喜其言。于是二主各差次送。次当调达群中有一母鹿。白其主言。我死分当而我怀子。子非死次屈垂料理使生者不滥死者得次。王怒之曰。谁不惜命。次来但去。母思惟言。我王无慈横见嗔怒。即至菩萨王所白言。大王仁慈。如我今日天地旷远无所控告。以事具陈。菩萨王言。若我不理枉杀其子。若非次更差后次何遣。唯我当代。思惟既定即自送身。遣鹿母还群。菩萨鹿王到其王门。众人见之怪其自来以事白王。王亦怪之。王问曰。群鹿尽耶。而匆自来。鹿王言。大王仁慈人无犯者。但有慈茂无有尽时。但彼群鹿归告于我。我愍之。故若非分差是亦不可。若纵而不救无异木石。是身不久必不免死。慈救苦厄其德无量。若人无慈与虎狼何别。王闻是语即从座起而说偈言。我实是畜兽。名曰人头鹿。汝虽是畜生名曰鹿头人。以理而为人。不以形为人。我从今日始不食一切肉。我以无畏施亦可安汝意。具如彼经者暹云。须大拏经云。有婆罗门食竟便语太子言。拘留国人也久闻太子好行惠施名闻十方。我大贫穷。欲从太子有所乞丐。太子言。不于卿有所爱惜。我所有尽施人无以相施。婆罗门言。若无物者施我两儿。以为给使可养老者。如是至三。太子言。卿故远来欲得我男女。奈何不相施。时两儿行戏。太子呼语儿言。此婆罗门远来乞汝。我已许之。汝便随去。两儿走入父腋下泪出且言。我数见非婆罗门是鬼耳。乃至儿不肯去。广如经。十种布施者暹云。旧华严第十十无尽藏品明施藏。中云何等菩萨施藏。此菩萨修十种施。所谓修施法．最后难施法．内施法．外施法．内外施法．一切施法．过去施法．未来施法．现在施法．究竟施法如经广说。又离世间品云。菩萨有十种施。何等为十。所谓平等心施无恶众生故。乃至云三种圆满清净施施者受者财物平等清净如虚空故。地持九种之施者暹云。彼论第四云。一自性施。二一切施。三难施。四一切门施。五善人施。六一切行施。七除恼施。八此世他世施。九清净施。生死后际者谓。究竟涅槃也。如来檀者达施即法界故。檀波罗密者达施三谛法界名到彼岸。三谛即彼岸也。一切法趣檀者檀即法界。法界遍摄无法不在。故发趣品云。一切法趣檀。是趣不过檀尚不可得。云何当有趣非趣。二自行下明菩萨圆修。此文极略。准直心说之二。后成下释来生。二持戒。四种持戒等者事戒无别。能持心异故成四别。例施可知。若作别说则藏通持篇聚。别圆持梵网。正语等者于八正中此三属戒。三忍辱。并忍为本者荆溪云。夫忍者为端正因。故出世忍能感相果。故得以为一切相本。四种修相止观记具明之。四精进。但约众行者谓。勤修五度得精进名。自有别体者谓诵经礼佛为精进也。谓正勤者勤断二恶。勤生二善。并属精进。故以此四并根力觉道为八。此还就初义明精进也。五禅定。六智慧二。初正解二。初正解智度。二上来下通前类义。二释疑。荆溪云。问意者等智有漏依根本禅。若正定之言义通五者后四正定位在内凡。世禅全有有漏凡夫。何意名为正定聚耶。答意者分别方异合说何妨。正定望散亦可通用</p>
<p>三约化他二。初悬示。岂行六度等者荆溪云。如向六度菩萨非不用之化人。但法属自行。今四无量非不自行法属化他。于今四六皆成大行咸具自他。二四无下随释八。初四等。无量从境。四等从心。境虽无量我心常等。四教下三教皆言法缘者荆溪云。非谓三慈中法缘慈也。法名既通。故皆云法。但是众缘之法耳。谓生灭无生无量之法也。于无量中着法缘字者即四无量家恒沙佛法耳。即三谛中恒沙佛法故知。此云法缘非三慈中之法缘也。故知。法字亦可通五。谓凡夫事法等。圆教独当无缘名者从胜说耳。二四摄并非凡小所行等者荆溪云。如前三心直深通大。大不通小。以名局故是故通中亦须别也。但可通诸大乘而已。今亦如是。如前六度及四无量。理通大小。故此四摄及以大乘并下方便回迥之文不通世间及两二乘。彼教必无其事故也。又四无量及以四摄历教别释修相证相不易分别不可具存。故并略列。言四摄者布施爱语利行同事。约所同边诸教似同。细寻智愿高下永别。以其上兼下故也。乃至位位节级不同。即如本迹高下四句。今多分从下劣凡夫难化者说。其名必通。理不可壅。所摄众生等者能摄则有四教之脱。所化虽通世间之法菩萨化人无不皆令至解脱。故弹指合掌其例可从。故今从于摄之本意。三方便荆溪云。问自行等三及破外等三有何差别。答有同有异。从名则异。从义故同。虽有异同离合复别。言义同者自行等三名虽有三法但成二。自他相对无别体故破立等三亦有三名亦但二义。破立二种通成自行教他。故但成二。若尔何须重列。答经论逗机各有其旨。四道品此法二乘有分者荆溪云。以四谛法二乘初心即须观故。况复四四各各不同。生灭具用二乘之法。故云有分。三十七品具如止观及记并法界次第。非此可具。若准婆沙有漏道品。例前为五有何不可。但凡夫外道所修行者亦是佛法行者所修。未发无漏名有漏耳。但外道法无念处名故。五回向令来生至具足也者荆溪云。若不回向施福有限。唯感富乐。回向极果。及与众生令福具足福智乘戒体用事理一切无阙。若尔于等六度皆悉具五。岂不具足。何须别立此一门耶。答必须方便方乃具足。若尔回向复还托于诸行。诸行虽皆不云回向。回向又亦不云诸行存没虽异诚无别体。何须别立。答虽相导引所治各别得名又殊。施为悭治。乃至智为愚治。回向自为自利近果之治。所以有愿无行令修六度则以六度为名。若有六度无回向者令修回向。即从回向为名故也。六除难。暹云。成论明。菩萨设四轮摧八难。一生中国轮能摧五难。谓三涂北洲及长寿天。二修正愿轮摧世智辨聪。三植善因轮摧生盲生聋。四近善人轮摧佛前佛后。至善吉等者荆溪云。彼章亦秖对于二乘辨界外难。亦不更约方便果报。若欲略明则有余中三十心人为三恶道。住无我法名为北洲。地前法爱如长寿天。未有初地十种六根。名诸根不具。地前智浅如世辨聪。不穷中理如佛前后。若实报中位位相望节节作之。此并障于中道理也。是故结云约四土简至具辨者以向来意一一思之。此非容易不可滥述。七守戒。讥者广雅云。讥刺也。问也。说文诽也。荆溪云。四句者准经正用四中第二。是净土因。讥他得宜第三通用。初心菩萨未全自守。故不论之。第四句中不讥一半。理亦可通。由不自守。故亦不应。唯于初句都无所取。次引大经证第三句。故初句中既不自守讥。何益耶。其身不正虽令不从。故第二句不令而行。若见机者定用第二第三句也。第二自行第三利他即是净土行也。假使三子等者长者凡有四子。喻佛亦然。北远云。一谤法。二四重。三五逆。四十恶。前三名由杖而死。以不可枚故十恶犹可忏悔。有生善义故要当苦治。章安疏中更约教释则前三被诃名由杖死。于圆起着亦宜弹折。故如一子要当苦治。今文证戒且同远释。既云但见四机不谬。还须依凭章安所解。罗什注云。上说戒度今复言戒者义不在戒也。欲因戒以明不讥。彼阙不讥彼阙故莫知其阙。莫知阙则无犯禁之名。以此为行。故获此为果则众恶都息。故以十善次也。总前凡三释各有其致。学者去取之。八十善二。初总示。一止二行者止则但止前恶不恼于他。行则胜德利安。一切通称善者善以顺理为义息倒归真。故云顺理。此是止十善者正示经文也。谓不杀至不邪见并是止前恶事。若放生布施礼敬实语和合语软语饶益语不净观慈忍智慧名为善行。次第对不杀盗淫妄两恶绮贪嗔痴明之。后四约四教者荆溪云。止恶义通从行愿别。问此十善与前尸罗同异云何。同何假列别相如何。答尸罗相通对一人说。今离为十以对多人。暹云。前文持戒中明十善。是约十善上更加持戒。此单修十善不受律仪。二命不下别解。二竖穷心源。修因二。初叙意分章。十三番相资成净土因者荆溪云。初资第二。乃至十二资于十三。细寻具如下解释中。上从直心等者上释诸行。诸行相望故名为横。一一皆从世间至圆。其义虽竖但经一往直列而已。终成横行。况虽竖释但约教判浅深不同。是故穷源研于心念。令从浅行直见深理方乃名竖。二一约下随章释义三。初约教。荆溪云。令出圆教穷源易显故须约三教释成竖行。文为二。初简示。声闻经中无十方佛者然小乘宗计不同。亦有说有者。如昙无德戒本云稽首礼诸佛。又小乘定于光中见十方佛。此皆言有也。萨婆多戒本云。稽首释师子则不言诸佛。是无十方。然多分说无。故今云无也。古人谓。四分分通大乘者见彼说十方佛。故而不知小乘宗计各别。成身子疑者荆溪云。三藏教中无净土教。但以烦恼润业而生。故于秽土成佛。无爽匆闻衍门说有净土。故使身子由是致疑。又依衍门方有变地。故用按地以斥身子。岂成助于身子之疑。若三藏中立净土教与昔教反。佛无可以释身子疑。无行无人者有六度行无净土教。教无行缺终无成佛。无净土因无行之佛有教无人。六度之行有因无果。行既无果反成无行。问若尔何故前释直心等文而皆具五。世直尚成菩萨之行。三藏何失云无行耶。答从本则有。据迹说无。有教无人良可信矣。须泛论者通别二教犹非正意。秖可泛论以为较量。二今为下正释三。初通荆溪云。约通教释。初以直心对于见地而云登地见理者何耶。答于通教中上根菩萨初地见真。义当三人共位见真。入第三地为深心者此十三句中云深心者非前三心之深心也。故前深心但是初发之深心也。望声闻人得名深耳。第四去云事理俱行乃至智慧。以对十地皆从成就别别言之。通教初心既事理俱行。亦应合有教化调伏乃至起根得名处别。故别对之以成竖义。通教尚尔。况复圆耶。言善慧者借别名通。故所列地不标地称。但云初地乃至十地。唯此第九暂借别名。至第十地摄后三句并结成地。借此十地者正借别也。经文但云从初至后虽无地名既云登地已见真理。岂可必用干慧等名。通教初地未名直。故故可借别以名于通。初地断见仍成通义。又复通教地前无贤。故第十地含于三句。初之两地俱名为直。故使第十含于三句。问通教菩萨有净土行者菩萨知有十方诸佛。二乘云何。答虽同一教大小义别。二乘道理不合知之。虽与二乘同坐解脱自鄙不发。永不求故又菩萨虽知佛犹永灭。永灭乃与取土义乖。故知。此佛无人有教。教既权施不称因行。故于权教不须苦穷。二别教二。初对十地位。二对十四般若。荆溪云。初释已将诸句对地。次复更约十四般若者对开合边。其名便故以理合。故名通初后。故合地前者合三十心为三。后取等觉成四。开十地为十。故有十四。疏本作含地前者字误耳。若依十四般若。然欲解释出其理者即如向来消文者。是故一家释义以义消文。必不以名而局于义。故云无往不通。故知。以名拘义无处不壅。三圆二。初斥别。二今以下显圆二。初约初住二。初正示诸句。寂照之智者从初地至等觉。但名照寂。妙觉一位方名寂照。故璎珞经云。等觉照寂妙觉寂照。今约圆义初后相在。于阿字门具一切义故知。初住分有寂照分入寂光者若约前文则以寂忍三品配三寂光。今此乃以初住理显名下寂光。二住已上名中品。唯佛名上。二当知下结显圆融。四十一字者大品四十二字以喻圆位。并备众门者荆溪云。于十二句句句遍摄前十七句及以十万一切佛法。故句句下随其之言。义通横竖。发心正行等者圆人初心既在初住始得无生。既断无明理合唯在果报土中。傍为取机化下二土。即是方便及以同居何妨。亦得化分寂光。下二非正。故名为傍。二初住下例后位</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>