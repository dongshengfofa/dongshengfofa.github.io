<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>仁王经疏卷下(本)</p>
<p>　　　　西明寺沙门圆测撰</p>
<p>　　护国品第五</p>
<p>将释此品。略有二义。一释品名。二正释文。释品名者。若依本记。国土有二。一世间。二乘凡夫。二出世。十信至十地。贼有二。一外。劫盗禽兽等。二内。所谓烦恼。护有二。一外。即百部鬼神。二内。所谓智慧。若内若外。悉是诸佛菩萨神力。今解。般若能护人天国土。故名护国</p>
<p>经。尔时(至)般若波罗蜜</p>
<p>释曰。自下第二依文正释。能护佛果及十地行。皆是内护。护人天处。即是外护上来已释二种内护。故今第二明护国品。若依本记即分为四。第一行法。第二能护第三引证。第四得益。行法有三。一诫听。二劝持。三说护。此当前二。如经可知。今解不尔。于一品内。文别有三。初敕听劝持。次当国土下。广释护法。后尔时释迦下。辨众得益。此即初也。诫听许说劝持。如经可知</p>
<p>经。当国土(至)破国时</p>
<p>释曰。自下第二广释护法。于中有三一。广释护法。二大王昔日下引古证今。三大王十六下。结示劝持。就广释中。复分为三。一释护国。二大王不但下。释其护福。三大王不但下。释护众难。就护国中。文别有四。一明护时。二释护法。三汝国下。明能护体。四大王下。显所护难。此即第一明护时节。据实护国道一切时。为显要时。举劫烧等。对说护法。言劫烧者。损害国故。名为劫烧。非三灾中大火灾也</p>
<p>经。当请百佛(至)百阿罗汉像</p>
<p>释曰。自下第二释护法或。于中有三。初请福田。次明供养。后显说时。就福田中。文别有三。一诸圣福田。二讲会听众。三请师讲说。此即初也。谓上三尊实身难集。为通远代福田具足。故置百像</p>
<p>经。百比丘众(至)七众共听</p>
<p>释曰。第二讲会听众有三。一百比丘。二百四大众。三百七众。言百比丘者。有云。一一座前。皆有百比丘。若尔便成一万人。人众不满。讲法不成。今云百者。一一座前一比丘。捡挍徒众。故言百也。言四大众者。比丘。比丘尼。近事男近事女。有云。简除沙弥沙弥尼式叉摩尼。今言摄在比丘比丘尼众中。言七众者。前四众上。如沙弥等三众。七众往来众也。问一一坐前。皆有六类。皆有百类。此有何意。解云。为欲庄严说法会故。问四众等已摄比丘。何须别说百比丘耶。为显一一会中定须一人。而为上座。故言百也。问曰。大众与七众。有何别。有说。门别故说。未必有别。或可四大众皆大乘众。言七众者。声闻众也</p>
<p>经。请百法师(至)讲般若波罗蜜</p>
<p>释曰。第三请师讲说</p>
<p>经。百师子(至)供养三宝</p>
<p>释曰。第三明供养法。大别有三。初明三事供养三宝。谓灯香及华。言百灯等者。一一座前。各有一灯一华一香。若不尔者。便成万华。其事难成</p>
<p>经。三衣什物供养法师</p>
<p>释曰。第二别供法主。言什物者。此者两释。一相传说云。三衣即三。钵四。坐具五。剃刀六。刀子七。漉水袋八。钵袋九。针筒十。二净三藏云。三衣十物者。盖是译者之误也。离为二处。不依梵本。别道三衣。折分十物。训什为离。臆断斯甚。十三资具益兼中下。言十三资具者。一僧伽梨。二嗢呾啰僧伽。三安呾婆娑。四尼杀惮娜。五泥代珊娜(裙也)。六副泥代珊娜(副裙)。七僧劫[音*皮]迦(帔巾)。八副僧脚[音*皮]迦(副帔巾)。九勃里沙奢知迦(雨衣)。十迦耶褒折娜(拭身巾)。十一日佉褒折娜(拭面巾)。十二鸡舍钵喇底揭喇呵(剃发时披不承发)。十三揵豆钵底车惮娜(遮疮衣)。摄颂曰。三衣兼坐具。裙两帔有双。雨衣拭身面。剃发及遮疮。虽有两释。此犹未了仁王经梵本。为是数十百是什字</p>
<p>经。小饭中食。亦复以时</p>
<p>释曰。第三饭食供养法主。或可通供大众</p>
<p>经。大王一日二时讲经(或有本云讲读此经)</p>
<p>释曰。第三讲经时分。讲必精力。故随二食。讲亦两时</p>
<p>经。汝国土中(至)护汝国土</p>
<p>释曰。第三明其能护。若依本记。百部神者。出金眼仙人义。此仙人领鬼神。根本有十处。开十为百。十者。一大神。能化诸神。二童子神。是摩醯首罗儿。夜入仙宝。仙法不杀小儿。仙人记其年十六。成大仙必死。言既不空。此不可免。摩醯首罗遂驻此儿。恒年十四。以小儿为部党。故害世间小儿。若年十五。此儿不复害也。三母神。即童子乳母。四梵神。摩醯首罗。面上三目。有一切智。若失物不得。主小儿。咒小儿面更生一目。直往取物。得竟还失目。五家头神。障一切愿。善恶事不成就。六龙神。多贪嗔。七修罗神。能缚杵人天等。又有二健儿。恶健儿。善健儿。八沙神。食肉薄福德。身如沙土。九夜叉神。有大神通。十罗刹神。翻为极难(勘)</p>
<p>经。大王国土(至)多有贼起</p>
<p>释曰。第四明所护难。文别有三。初明鬼等难。次明三灾难。后一切请难下。对难辨护。此即初也。略有八难。一者鬼乱。二万人乱。三贼来劫国。四百姓亡丧。五君臣是非。六天地怪异。七星宿失度。八日月失度。多有贼起。如是等难。不可具述。言二十八宿者。如大集经月藏分第十卷。星宿摄受品云。一方有七宿。四方合有二十八宿。东方七宿。谓角亢氐房心尾箕。南方七宿。谓井鬼柳星张翼轸。西方七宿。谓奎胃昴毕觜参。北方七宿。谓斗牛女虚危室壁。又月藏分第十卷。与上稍异。恐繁不述</p>
<p>经。大王(至)一切诸难</p>
<p>释曰。第二火水风难</p>
<p>经。亦应讲此经。法用如上说(或有本云讲读此经)</p>
<p>释曰。第三准上护法</p>
<p>经。大王不但护国(至)法用如上说(或有本云讲读此经)</p>
<p>释曰。第二明其护法文别有三。初标。次释。后准上护法。如文可知。问富贵客安置讲。贫贱如何可成。准下诸难。应有此妨。若准此难。讲读此经。以为正也</p>
<p>经。大王不但护福亦护众难</p>
<p>释曰。第三明没诸难。大别有三。初标。次释。后准。此即标也</p>
<p>经。若疾病苦难(至)一切无量苦难</p>
<p>释曰。第二别释诸难。谓疾病等。及枷锁等果报难。或四重业。五逆因。八难六道业难。一切无量苦果难。言四重者。淫盗杀生及妄语罪。问讲读此经。能护四重业不。若能护者。应非失戒。若已失戒。如何能护。解云。诸宗不同。若依小乘。自有两说。如俱舍第十五。叙三师释。一萨婆多宗。别解脱戒。五缘舍故。彼颂云。舍别解调伏。由所舍命终。及二形俱生。断善根夜尽。犯根本罗时。不舍出家戒。所以然者。非犯一边。一切律仪。应遍舍故。然有二名。谓持犯戒。如有财者。负他债时。名为富人。及负债者。若于所犯。发露悔除。名具尸罗。不名犯戒。如还债已。但名富人。二经部师说。六缘舍勒策。及比丘别解脱戒。谓于前五。更加犯重。三法密部说。七缘舍别解脱戒。谓于前六。加正法灭。经部难萨婆多云。若尔何缘薄伽梵说。犯四重者。不名比丘。不名沙门。非释迦子。破比丘性。害沙门性。怀灭堕落。立他胜名。萨婆多答。依胜义比丘密意说。正法灭时不新得。非舍旧戒。广说如彼。今依大乘。诸教不同。若依瑜伽。犯重失戒。不说护法故。第四十云。略由二缘。舍诸菩萨净戒律仪。一者弃舍无上正等菩提大愿。二者现行上品缠。犯他胜处。法藏诸菩萨。虽复转身遍十方界。在在生处。不舍菩萨净戒律仪。由是菩萨不舍无上菩提大愿。亦不现行上品缠。犯他胜处法。不五十三云。问有几因缘。苾刍律仪受已还舍。答或由舍所学处故。或由犯根本罪故。或由形没二形生故。或由善根断故。或由弃舍众同分故。苾刍律仪受已还舍。若正法毁坏。正法隐没。虽无新受苾刍律仪。先已受得。当知不舍。若依普贤观经云。若声闻毁破三归。及五戒八戒。比丘戒比丘尼戒。沙弥戒沙弥尼戒。式叉摩尼戒。及诸威仪。愚痴不善。恶邪心故。多犯诸戒。及诸威仪。若欲除灭。令无过患。还为比丘。具沙门法。当勤修集读方等经典。思第一义甚深空法。令此空慧。与心相应。当知此人。于念念顷。一切罪垢。永尽无余。是名具诸沙门法戒。具诸威仪。依方等经及此经文。亦得还生。故大方等陀罗尼经第一卷云。若菩萨二十四戒。沙弥十戒。式叉沙弥尼戒。比丘戒。比丘尼戒。如是诸戒。若犯一一诸戒。当一心忏悔。若不还生。无有是处。除不至心。若犯五逆罪。身有白癞。若不除差。无有是处。又第四云。若有比丘。毁四重禁至心忆念此陀罗尼经。诵千四百遍。诵千四百遍已乃忏悔。请一比丘。为作证人。自陈其罪。向形像前。如是次第。经八十七日。勤忏悔已。是诸戒根若不还生。终无是处。彼人能于八十七日勤忏悔已。若不坚固阿耨多罗三藐三菩提。亦无是处。若依涅槃。亦舍不舍。失其受力故名为舍。不失受经故名不舍。犹如燋一种有体无力。故涅槃经三十一云。善男子我于经中。作如是说。若有比丘。犯四重已。不名比丘。名破比丘。已失比丘。不复能生善牙种子。譬如燋种不生果实。如多罗树头坏。则不生果。犯重比丘。亦复如是。我诸弟子闻是说已。不解我意。唱言如来说诸比丘犯重禁已。失比丘戒。善男子。我于经中。为能陀说四种比丘。一者毕竟到道。二者乐道。三受道。四者污道。犯四重者。即是污道。我诸弟子闻是说已。不解我意。唱言如来说比丘犯四重已。不失禁戒。如是诸宗。应作四句。一一向不舍。如萨婆多。二一向舍戒。如经部宗。及瑜伽等。三亦舍亦不舍。如涅槃经等。四非舍非不舍。如方等经。及普贤观经等。若忏不舍。不忏便舍。成第二句。及第四句。所以者何。泛论四句。有其二种。一者别体。如婆沙等。第三第四别法成句。二者问体。第三第四遮表一法。若表诠门。成第三句。若遮诠门。成第四句。由此涅槃方等。法同而别。今依方等及此经文。四重五逆。诸义得成。言五逆者。亦名无间业。谓杀父杀母。破和合僧。杀阿罗汉。及出佛身血。问此五逆业。能得护不。若能护在。应非定业。若不能护。此文相违。解云。诸宗不同。萨婆多宗决定受业。无有护法。具如诸论。依经部宗(勘)。今依大乘。诸教不同。若非胜缘。便生地狱。若胜缘自在两说。一依造像经。虽受而轻。故彼经云。由造像缘。三恶道果略受速出。而不受苦。如箭射林。不住而过。观无量寿云。有五逆者。亦生西方。两方两番。无量寿云。不许生彼。依涅槃经第二十卷梵行品。阿阇世王发菩提心。不入地狱。故彼经云。尔时世尊。赞阿阇世王。善哉善哉。若有人能发菩提心。当知是人庄严佛大众。大王。汝昔已于毗婆尸佛。初发阿耨多罗三藐三菩提心。从是以来。至我出世。于其中间。未曾堕于地狱受苦。大王当知。菩提之心。乃至有如是无量果报。大王。从今已往。常当勤修菩提之心。又复前文云。阿阇世王发大心故。所有重罪。别得微薄。复云。阿阇世王语耆婆言。我今未死。已得天身。舍于短命。而得长命。广说如彼。言八难者。依大般若五百六十八云。天王当知。菩萨终不生于无暇之处。是诸菩萨。无有恶业。堕地狱趣。无有破戒。堕傍生趣。无有嫉妒。堕饿鬼趣。不生邪见。常值善友。不缺诸根。成佛法器。不生边地。根钝愚痴。不知善恶。不生长寿天。不能利他。不见佛故。不生无佛世界。菩萨生处。必具三宝。具如彼说。旧胜天王般若。亦同此说。又增一阿含经八难品云。比丘当知。有八不闻之节。何等为八。一地狱。二畜生。三饿鬼。四长寿天。五生在边地。诽谤贤圣。造诸恶业。六生中国。六情不具。不别善恶。七虽生中国六情具足。心识邪见。八生中国。六情具。佛不出世。亦不说法。具说如彼。依此阿含。寻大般若。八数应知。问何等名长寿天。答依智度论三十二。长寿天者。非想非无想寿。八万大劫。或有人云。一切无色定。通名长寿天。以无形不可化故。不堪得道。常是凡夫处故。或从初禅至四禅。除净居天。皆名长寿天。以着味邪见。不能受道。乃至彼问着味。善心难生故。又彼下文云。无色界中。无形不得说法故。不在中生。色界中虽有色身。可为说法。而深着禅味。不能大利益众生故。是故不在中生。有云。北郁单越。以为一数。除其边地(勘)。行六道事者。造六道业。一切无量苦难者。总结诸难</p>
<p>经。若讲此经。法用如上说(有本云讲读此经)</p>
<p>释曰。第三准释也</p>
<p>经。大王昔(至)欲灭其国</p>
<p>释曰。自下第二引古例今。文别有二。初引帝释。证上诸国。二大王昔有下。引普明王。证上诸身。前中有三。初明难事。次明护法。后示说处。此即初也。依贤愚经顶生王品云。尔时世尊。见诸比丘。贪于饰好。着于名利。多畜盈长。积聚无厌。说往过去。有大国王。名瞿萨离围斯(涅槃云善住王也)时王顶生欻生一胞。其形如茧。净洁请彻。亦不疼痛。后转转大。乃至如瓠。便劈看之。得一童子。甚为端正。头发绀青。身紫金色。即召相师。占知有德。必为圣王。统领四域。因为立字。名文陀竭(晋云顶生)。年遂长大。英德遂着。王既薨背。诸附庸王。共诣顶生。而咸启白。大王已崩。愿嗣国位。顶生答言。若五福应为王者。要今四天及尊帝释来相迎授。尔乃登位。立誓已竟。四天即下。各各捉宝瓶。盛满香汤灌其顶。时天帝释。复持宝冠。来为着之。于阎浮提。五欲自娱。经八万四千岁。夜叉诵出。请游东弗婆提。经八亿岁。复请至西瞿尼耶。十四亿岁。北郁单越。十八亿岁。四天王处。经十四亿岁。意中复念欲升忉利天。五百仙人扶车御一象。共至天上。未到之次。遥睹天城。名曰快见城。有千二百门。诸天怖畏。悉闭诸门。着三重铁关。顶生兵众。直趣不碍。王即吹贝张弓扣弹。千二百门。一时自开。帝释寻出。与共相见。因请入宫。与共分座。王于天上。受五欲乐。尽三十六帝。末后帝释。是迦叶菩萨。时阿修罗王。与军上天。与帝释斗。帝释不如。退军入城。顶生复出。吹贝扣弓。修罗即去。顶生自念。我如是无有等者。今与帝释共坐何为。不如害之独霸为快。恶心既发。因寻堕落。顶生王者。统领四域。四十亿岁而无厌足。由贪而死。是故比丘。夫利养者。实为大患。广说如彼。涅槃经第十二说。尔时帝释。受持读诵大乘经典。为他演说。因缘力故。有大威德。顶生于是帝释。生恶其心故。即便堕落。还阎浮提。与所受念人天离别。生大苦恼。复过恶病。即便命终。尔时帝释迦叶佛是。转轮王我身是。广说如彼说。与贤愚经。所有同异。恐繁不述</p>
<p>经。时帝释天(至)顶生即退</p>
<p>释曰。第二依经明护法。如文可知</p>
<p>经。如灭罪经中说</p>
<p>释曰。第三示其说处(此经即是涅槃经也或可未翻)</p>
<p>经。大王昔有(至)斑足太子</p>
<p>释曰。第二引普明王。证上护身。文别有二。初明难事。后其普明下。辨能护难。此之初也。于中有三。初明斑足因缘。次受邪师教。后正作难事。此即初也。言斑足者。释有三义。一如贤愚经说。故名迦摩沙波陀王。汉言驳足。亦云斑足。波罗达王。将四种兵。入山游猎。逢[牛*孚]师子。淫心猛盛。逼王行欲。王怖从之。师子得胎。日自满足。生一男儿。遍身似人。唯足斑驳。似于师子。衔来归王。王取为儿。立名斑足。二解。斑足飞行。食人因缘。亦如贤愚经。然斑足王。日日常供一个仙人。恒奉净食。不杂鱼肉。遇值仙人一日不来。即有天神。化作仙形。诈入王室。索鱼肉食。旧仙后日依时还来。王奉肉食。仙人嗔怪。何因相试。令王今后十二年中。恒食人肉。仙人语竟。飞还山中。是后厨监忘不办。临时无计。出外觅肉。见死小儿。肥白在地。念且应急。即去头足。作食奉王。食之甚美。即问由来。厨人实答。王言自今常用此肉。厨人惧王。专捕小儿。杀以为食。日日供王。国人失儿。处处趣觅。乃见厨人抴他小儿提缚。国人告王。王言我教。国人闻之。咸言是王是我大怨。伺王池洗。伏兵提王。王既被提。即告国人。愿见一恕。后更不杀。国人不许。王即起愿。愿我比来所修诸善。回令今日变成罗刹。飞行食人。语已即飞。空中唱言。自今已后。次当食汝所爱妻儿。人闻藏走。多有罗刹。附为翼从。徒众渐多。所害转广。后诸罗刹。白斑足言。我为王从。王今应当为我等辈搏取千王。设一大食。斑足言好。一一往取。已得九百九十九王。唯少一王。不得作食。诸王各言。我等今日。无所归告。若当捕得须陀素王。有大方便。能救我命。作是计已。白斑足言。王欲作会。须陀素王。有高名德。若得彼来。王会圆满。时罗刹王。即飞取之。值须陀王出城向园。入池欲洗。路见乞人。从王告乞。王言待洗。还当施道士。王始入池。罗刹王从空飞下。搏须陀王。着本山中。须陀王愁忧悲泣。斑足王言。闻汝名德第一。丈夫云何悲啼。如世小儿。须陀素言。我不爱身命。贪惜寿命。朝出见乞许施。值王将来。惧违诚信。是以悲耳。愿王放我七日。布施道士。斑足即许。须陀寻还。七日布施道士。时婆罗门。见须陀素欲还就死。恐其恋国。为王说偈。偈同此经。八行相似。唯有一句。天龙人鬼于中雕丧。异此经也。须陀闻偈。思义欢喜。即立太子。自代为王。辞别就死。斑足至日。遥望候之。见须陀来。形有喜色。斑足怪问。汝今就死。何故欢喜。须陀答曰。大王恩宽。施我七日。布施道士。又闻妙法。心自开解。我愿既满。虽来就死。心喜无忧。斑足问言。汝闻何法。试为吾说。须陀即为宣说所闻八偈妙法。并更为说杀生罪报。斑足闻之。即放诸王。各还本国。须陀素王。即令兵众。还将斑足。安置本国。复先王位。须陀王者。释迦佛足。斑足王者。鸯掘摩是。三明诸经说斑足不同。如智论中说。斑足王名鹿足王。似定斑鹿。名鹿足也。亦名两翅王。但说鹿足。欲食百王。如普明王经中说。斑足王名河群王。入山见大树神。许贡百王。普明王为河群王。宣说四偈。河群王闻偈。放普明及九百九十九王。此仁王经。及贤愚经。宜说千王。然此诸经。本是应一。但以对人。见闻不同。故致别耳</p>
<p>经。其斑足许之一日</p>
<p>释曰。第二许假一日。若依贤愚经。许之七日</p>
<p>经。时普明王(至)偈竟</p>
<p>释曰。自下第三依时能护。文别有二。初依七佛所说能护。后第一法师下。依顺别理。以明能护因。此即初也。问如何一日。能说八千亿偈。答如来冥加。故能说之。偈数多少。后当会释</p>
<p>经。其第一法师为王说偈</p>
<p>释曰。第二依顺别理。以明能护。文别有二。初正说护法。后尔时下。闻法获益。前中有二初长行发起。后举颂正释。此即于百座中。第一法师将说八颂。依贤愚经道士说者。译家别故</p>
<p>经。劫烧终讫(至)国有何常</p>
<p>释曰。第二正释护法。有八行偈。说四道理。即分为四。第一两偈说无常理。第二两偈说苦道理。第三两偈说空道理。第四两偈说无我理。此即初也。于中有三。初有一偈。辨器世间劫坏无常。次有半偈。明其内身一期无常。后有半偈。举胜况劣。言劫烧终讫者。火终起始。从风轮乃至初禅。故言终讫。乾坤洞然者。乾者是天。乾者健也。天行不息。故说为干。坤者是地。坤者顺也。地顺四时。生长万物。说为坤。天地通烧。故曰洞然。言须弥巨海者。山水相对。都为灰烬。次有半偈。天龙雕表。皆由业故。若依贤愚经。天龙人鬼。于中雕丧。言二仪当殒国有何赖者。举胜况劣。如上所说器及有情。天地二仪。当有殒没。况国不灭</p>
<p>经。生老病死(至)国有何赖</p>
<p>释曰。第二两颂偈。释诸苦相。文别有二。初一偈半。正明诸苦。后有半偈。举胜况劣。前中有二。初有两句。明其四苦相续不绝。次有二句。通显三苦。谓怨憎会苦。爱别离苦。求不得苦。皆与愿违。或是忧悲为害。后有二句。明五盛蕴苦。诸欲是集谛。祸重是苦。如是苦集。犹如疮疣。如是苦集。不离自身。不出三界。故言无外。三界皆苦国有何乐者。举胜况劣。谓三界胜劣。皆悉是苦。况其国土。何赖非苦</p>
<p>经。有本是无(至)国土亦如</p>
<p>释曰。第三二偈明空。文别有二。初有一偈。明其法空。初句明所执性。下三句明依他空。谓依他上。无所执性。众生蠢蠢都如幻居者。第二一偈明生空。言声响俱空国土亦如者。以胜劣况。谓声及响。皆于所说。非实有性。犹如声响。非实故空。国土亦尔。诸法因缘所成法故。亦说为空也</p>
<p>经。识神无形(至)岂有国耶</p>
<p>释曰。第四二偈。显无我理。于中初之二句。明心识无我假依四大。次二句。明其心识妄计四大。以为我所。次一句明色身无我。次一句明其色身非我所住。后有二句。举前无我。类国无我。又解。初有一偈半。明身无我。下之二句。牒无我说国亦无。前中初偈。明心是苦。以影无我。就中上半。正明心神无形。此明心神无有形段。假我四蛇。依止不安。所以是苦。所依四大。互相违反。从喻名蛇。下明痴者保为乐车。自下半偈。用彼无常。以显无我。形无常主。明形无常。神无常家。明神无常。下牒况国形神当离。牒前段中。后之半偈。岂有国耶。况国亦无</p>
<p>经。尔时法师(至)得法眼空</p>
<p>释曰。自下第二闻法获益。于中有三。初闻法得益。次众中下。转教诸王。后时斑足下。诸王悟道。前中有二。初明眷属得益。后王自得益。此即初也。谓王眷属得法眼空。此即人空智也</p>
<p>经。王自证(至)斑足王所</p>
<p>释曰。第二王自得益。谓王自证虚空等定。闻法悟解。此即法空观也。由此定力。至斑足所</p>
<p>经。众中即告(至)经中偈句</p>
<p>释曰。第二转教诸王。文别有七。一转教诸王。二斑足王问。三普明奉答。四诸王等得益。五敕放余王。六斑足舍国入道。七引说证成。此即初也。谓告诸王就命时到。应诵过去七佛经中偈句</p>
<p>经。时斑足王(至)皆诵何法</p>
<p>释曰。第二王问所诵</p>
<p>经。时普明(至)答王</p>
<p>释曰。第三普明奉答。可解</p>
<p>经。王闻此法(至)三空定门</p>
<p>释曰。第四诸王得益。谓斑足王得空三昧。余王皆证三定。谓空无愿及以无相</p>
<p>经。时斑足王(至)名味句</p>
<p>释曰。第五敕放诸王。于中有三。初生大欢喜示过自归。次放还本国。后劝众持经</p>
<p>经。时斑足(至)证无生忍</p>
<p>释曰。第六舍国付弟。证无生忍</p>
<p>经。如十王地(至)现世生报</p>
<p>释曰。第七引说证成。谓十王地说五千国王。当诵是经。于现报中。得现法乐。及生报中。得生人天。离诸难</p>
<p>经。十六大国王(至)汝当受持</p>
<p>释曰。自下第三结示劝持。文别有三。初劝月光。次劝六道。后劝小王。此即初也。文有二节。初结示护国之法。后劝月光王。汝当受持</p>
<p>经。天上人中(至)名味句</p>
<p>释曰。第二劝六道众。皆应受持</p>
<p>经。未来世(至)罗蜜</p>
<p>释曰。第三劝诸小王。如法受持</p>
<p>经。尔时释迦(至)得入初地</p>
<p>释曰。自下大段第三时众得益。若依本记。文中有二。初广显得益。后吾今下。总结得益。前中有六。经时中王得入初地者。五百亿人得入初地。初地即是十信也。二经复有六欲王得性空地者。六欲诸天八万亿人。得性空地。即是十解也。三经复有十八王法乐忍者。此明十八梵王得无生法忍。即是十行也。得无生法乐忍。即十回向也。四经复有至乃至十地者。谓学位菩萨有证一地乃至十地。五经复有八部王天上正受者。明修罗得益。有其二种。一得十三昧。二三昧。十三昧者。一切处。二三昧者。二谛三昧。或可初入圣道。必具三昧。十三昧者。无想三昧。灭十地故。名十三昧。二三昧者。即空无愿二三昧也。二转鬼神天上正受。正受者得无漏圣道。六经在此会者至无量空信者。此明凡夫得信佛性。名自性信。无量空信者。信法空也</p>
<p>经。吾今略说等者</p>
<p>总结应知</p>
<p>　　散华品第六</p>
<p>将释此品。略有二义。一释品名。二正释文。释品名者。诸王闻法。仰荷佛恩。散华供养。名散华品</p>
<p>经。尔时(至)欢喜无量</p>
<p>释曰。第二依文正释。上来四品。辨内外护。此即第三荷恩供养。于中有三。初诸王散华。供养世尊。次佛现神变。令众得益。后赞般若。劝众受持。前中有三。初闻经欢喜。次散华供养。后发愿受持。此即初也。文有三节。即能闻人。次所闻法。后欢喜心。所谓诸王闻十万亿偈。欢喜无量。问于此经中所说般若。三处不同。一二谛品中说八万亿偈。二护国品末八千亿偈。此散华品十万亿偈。三处所说。有何差别。解云。二谛品中。合说三时。诸佛所说。总有八万亿偈。而兆仁王护国品中。别引过去七佛所说仁王般若。于此品中。申今佛说仁王般若。由斯三处所说不同。问护国品言一日说八千亿偈竟。如何一日能说如是八千亿偈。解云。如来神力冥加被故。如报恩经。阿难暂时领得如来二十年中所说诸经。此亦如是。诸王闻佛所说十万亿偈。生欢喜故。散华供养。散华供养。即散华品。准此经文。此经一部。自有广略。二本如上应知</p>
<p>经。即散(至)盖诸大众</p>
<p>释曰。第二散华供养。于中有三。初散行华。次般若华。后妙觉华。此三种华。皆从所表。以立华名。初散行华。为表三贤。是有漏行。次般若华。为表十圣。是无漏智。后妙觉华。为显佛地。觉法圆满。座表三贤。最是下故。台表十圣。出有漏故。城表涅槃。最大胜故。就前行华。文有四节。一诸王散华。二于虚空不华变为座。三十方下。化佛说法。四无量下。化众散华。化佛说法。表法是真。以同说故。化众散华。表人是胜。堪供养故。下准此释</p>
<p>经。复散(至)及诸大众</p>
<p>释曰。第二散般若华。文有四节。一诸王散华。二于虚空下。华变为台。三台中下。化佛说法。四台中下。化佛说法众散华</p>
<p>经。复散(至)第一义谛</p>
<p>释曰。第三散妙觉华。文有四别。一诸王散华。二于虚空下。华变为城。三城中下。化佛说法。四时城下。化众散华。此即前三。金刚喻智。城譬涅槃。智断双明。名金刚城</p>
<p>经。时城中(至)而下</p>
<p>释曰。第四化众散华。由妙觉华功德力胜。是故此中三重散华。二重变现。初菩萨散华变成台。次台中佛等散城盖。后盖中天人散恒河沙华</p>
<p>经。时诸国王(至)波罗蜜</p>
<p>释曰。第二诸王发愿。于中有二。初诸王发愿。后世尊印述。此即发愿。愿中有二。一愿诸佛常说。二愿四众常行</p>
<p>经。佛告大王(至)神通生处</p>
<p>释曰。第二世尊印述。双印两愿。重言如是。诸佛母者。显实相般若。菩萨母者。观照般若。神通生处。文字般若。又解。般若能生诸佛菩萨。及彼神通。故说母言。如金刚般若云。一切诸佛阿耨菩提。皆从此经出。一切诸佛如来。皆从此经生</p>
<p>经。时佛为王(至)神变</p>
<p>释曰。第二佛现神变。令众得益。于中有二。初佛现神变。后时众得益。前中有二。初标章举数。后次第别叙。此即初也。神谓等持。变即转变。由等持力。转变自在。故名神变。不思议者。心不能思。语不能议。名不思议。故法华云。非口所宣。非心所测。智度论云。心行处灭。言语道断。大般若云。心言路绝。名不思议</p>
<p>经。一华入(至)火风身</p>
<p>释曰。第二次第别叙。于中有二。初别叙。后重赞。此别叙也。然此五变。诸说不同。一云。初一华等者。约华及土。一多相入。二无量佛土入毛孔等者。宽狭相入。三无量须弥等者。粗细相入。四一佛入无量众生等者。因果相入。于中初约一趣相入。后约六趣相入。五佛身入四大身者。情非情相入。一云。第一就华一多相入。二就佛土一多相入。三佛土毛孔一多相入。四须弥等粗细相入。五就凡圣内外相入。若依本记。五变三意。五变者。一华。二佛土。三须弥。四佛身。五入地水火风。三意者。一遍空。一华入无量华下。为除不愿乐大乘障。故有遍空。二转变。一佛土入无量佛土下。为除执我所障。故有转变。三显了。一佛身入无量众下。为除怖畏生死。故显了入六道也。问须弥大海入芥子中。粗细相违。如何能入。解云。西方诸师。略作三释。一云。一切诸法。用如为性。以所依如离诸相分。能依诸法。无定大小。由此道理。细须弥等。一云。依唯识理。一切诸法。皆不离识。随心所变。亦无定相。以是义故。细须弥等。一云。一切诸法。因缘道理。皆无定相。由此因缘。细须弥等。问色有粗细。许得相入。时有长短。亦得相摄。答许亦无失。佛自在故。一念为多劫。多劫摄为一念。如是等教。诚证非一。难诸佛得自在。一念摄多念。诸佛得自在。一劫成多劫。若尔三劫时应无异。便违圣教。菩萨要经三无数。劫精勤修习。方证菩提。答此难不然。非凡等境。显扬瑜伽。皆作此说。于不思议。强思量者。得诳粗报</p>
<p>经。佛身(至)世界不可思议</p>
<p>释曰。第二重赞也。合前五变。为三不思议。佛身即是前一佛身。众生即是无量众生六道身也。世界即是四大及前四种变也。一云。世界除前四变。余义同前</p>
<p>经。佛现(至)神通三昧</p>
<p>释曰。第二云时众得益。益有四种。一十方天人得佛华定。二十恒菩萨现身成佛。三三恒八部成菩提道。四十千女人得神通定。问一世界中。多佛并出不。答转轮王当无有二并出。岂况如来而并出耶。问若尔如何此经十恒菩萨现身成佛。答但言现身。不道即成。何妨现身余界成佛。如法华经龙女现身他方成佛。此亦应尔。问若受持品末十亿菩萨现成正觉。如何会释。解云。佛名通于十地。大般若等。即说十地名十种佛。又如法华经分别功德品。一四天下微尘菩萨。一生当得阿耨多罗三藐三菩提。法华论云。即是初地阿耨菩提。此经准彼。义亦无伤</p>
<p>经。善男子(至)如法修行</p>
<p>释曰。第三赞般若益。劝众修行。文有二节。初赞般若有三世益。后劝谛听思念修行。谛听显闻慧。思念辨思慧。修行明修慧</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>