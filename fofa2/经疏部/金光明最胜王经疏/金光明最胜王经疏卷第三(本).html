<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>金光明最胜王经疏卷第三(本)(三身品末)</p>
<p>　　　　翻经沙门慧沼撰</p>
<p>经。善男子一切诸佛于第一身与诸佛同事于第二身与诸佛同意于第三身与诸佛同体</p>
<p>赞曰。第五同异分别门。分文为三。三佛别故化身化二乘及地前凡夫。多起六通成其化事。故诸论等云。转五识得成事智。多以八相现诸事业故名同事。应身为化地上菩萨令受法乐。意乐同故故云同意。又同有化菩萨之意。法身如如所依之体诸佛无异故云同体。故无性摄论第九云。诸佛法身当言有异当言无异。依止意乐作业无别故当言无异。无量依身现等觉故当言有异。如说法身受用身亦尔。意乐及业无差别故当言无异。不由依止无差别故。无量依止差别转故。应知化身如受用说。即法身由三无别。受用变化但意乐作业。此门意令知心化同异。逆配此三。彼文虽通今此经中各据增胜别配三身。理亦无失。以其五识于因位时事业各别。第七意识恒执有我令自他差。今在果位证平等理。故五识所起化身同事。第七所起他受用同意</p>
<p>经。善男子是初佛身随众生意有多种故现种种相是故说多</p>
<p>赞曰。第六一多分别门。文亦分三。前门谈体。此门说用。以诸异生异趣异见云意有多。随意有多故现化身有种种相。或说八相。或随诸类而以现形。设若二乘已得圣者亦是一分异生。所知障在故云随所化众生意</p>
<p>经。第二佛身弟子一意故现一相是故说一</p>
<p>赞曰。应身所化地上菩萨得弟子名。证平等理故名一意。现一相者但现佛相。无六趣别。所现佛身非无大小胜劣差别。十地位别见有胜劣故</p>
<p>经。第三佛身过一切种相非执相境界是故说名不一不二</p>
<p>赞曰。以真如妙体超过一切种相。谓非去来非青黄赤白等一切种相。非执相境界故者非彼执心所缘之境故。唯识云。圆成实于彼常远离前性。是故说名不一不二。一二相形。真中绝待故故非一二。故此意令知现身同异</p>
<p>经。善男子是第一身依于应身得显现故是第二身依于法身得显现故是法身者是真实有无依处故</p>
<p>赞曰。第七有依非依门。文亦分三。此意令知本末差别。谓变化身从应身起。应依如起。复他受用从他起化。华严经说。是摩菟摩化。谓从他起化。法身本有。不依他起故是真实。若自受用亦名法身。非从他变故无依处。又遍法界。亦无别方所依之处。或可。此门约性相别。自受用身亦应身摄。如为依持始从彼起。缘生非实故大庄严论第三云。平等谓自性身一切诸佛等无别故。受用身谓食身。此身与平等食由依起故。应知受用身复是化身因。又云。食身以自利为相。化身以利他为相。故通二说。论云。言食身者于大众中作法食故</p>
<p>经。善男子如是三身以有义故而说于常以有义故说于无常</p>
<p>赞曰。第八常无常门。文分为二。初总标次别解。此总标也。以有义故而说于常通于三身。说无常者不遍法身。下云。非行法故。是根本故但说为常。或可。如如智合名法身。四智无常故总标云或说无常。下约如如但云是常非是行法。或约非烦恼为之行法云非行法</p>
<p>经。化身者恒转法轮处处随缘方便相续不断绝故是故说常</p>
<p>赞曰。下别释也。三身为三。初明化中初辨常后无常。此辨常也。化身八相但举一相。谓转法轮。或此望生。令得利益为转法轮。所现诸相皆名转法轮。咸令所化有情益故。随生住处及随应化处各各有多名为处处随缘。随所化缘方便。随能化方便。十二种方便等相续不断。是故说常即相续常。如常受乐常施食等</p>
<p>经。非是本故具足大用不显现故说为无常</p>
<p>赞曰。明无常也。非诸法本如自性身。具足大用不显现者所成功德非顿现起。随利生缘方始起故。如萨婆多云。世尊有受用法。逮初成佛时一时起得。用不顿起此亦如是。或约现涅槃云用不显现。是应身用故</p>
<p>经。应身者从无始来相续不断</p>
<p>赞曰。下明应身。初明常后明无常。此初常也。初牒身名。次显应体。应身依法起。法是应本性故从本性称无始。故摄大乘云。所依常故应化亦常。故今所依无始应身亦无始。若尔化身亦应无始。答。应说不说互相影显故。若自受用刹那相续。若他受用此处灭余处复续</p>
<p>经。一切诸佛不共之法能摄持故</p>
<p>赞曰。明法身用力无畏等不共之法。应身能摄为依持故</p>
<p>经。众生无尽用亦无尽是故说常</p>
<p>赞曰。明常也。众生界无尽故现命无尽。由此说常。此约缘常有随缘应说常。无性摄论云。佛受用身及变化身既是无常。云何经说如来身常。此问。此二所依法身常故。又于等流身及变化身以恒受用。无休废故不永绝故。无性释云。谓此二身虽是无常然依法身常。法身常故亦说为常。言身常者或体是常。或依常身故名身常。是异门常。非自性常。乃至云犹如世间言常受乐。虽非受乐常无间断。而得说言此常受乐。佛受用身当知亦尔。准大庄严论第三云。一切诸佛悉同常住。由自性常故一切诸佛自性身常住。由无间常故一切诸佛食身常住。由相续常故一切诸佛化身常住。此中食身摄自他受用说。为自利即自受。为他说法名为食身。即他受用。而摄论等同</p>
<p>经。非是本故以具足用不显现故说为无常</p>
<p>赞曰。辨无常也。不显现言具如前解</p>
<p>经。法身者非是行法无有异相</p>
<p>赞曰。辨法身常。初辨常后释难。初中初标无异相。次正释常。初也。唯就如如名为法身。云非行法无生灭异相。又释如。下云法身者二无所显。二无者非有非无四种二相。又非行法者非烦恼有为有漏行法能证。无分别智亦法身故</p>
<p>经。是根本故犹如虚空是故说常</p>
<p>赞曰。正辨常住。如如是诸法之真性云是根本。无形相故如虚空所以名常。是故说常总结</p>
<p>经。善男子离无分别智更无胜智离法如如无胜境界</p>
<p>赞曰。释伏难。分文为三。初释难。次展转解。后总结成。此初也。外伏难有二。初何故不以余智余法名为法身。以无分别智及法如如合名法身。答。意离无分别智更无胜智过此。离法如如亦更无胜境过此。是故合二名为法身。又云。若尔能所缘者别。如何合名法身。次展转释</p>
<p>经。是法如如是慧如如是二种如如如如不一不异</p>
<p>赞曰。展转释也。智如二种不一不异。何以故。如是智境智是有为故不一。然智托境生。如是智性。故不异如。若异智不是彼性。如破胜论。地性应非他性。以异地故。如水火等故此亦然。故成唯识第八云。故此与依他非异非不异。如无常等性</p>
<p>经。是故法身慧清净故灭清净故是二清净</p>
<p>赞曰。结成。初成后结。成云。由有能证净故得慧清净。由有所证净故得灭清净。是故法身是二清净。此中先取二清净。却取是故法身是二清净。合名法身</p>
<p>经。是故法身具足清净</p>
<p>赞曰。结也。言具足者是圆满义。以智境胜更无净胜过此。是故法身具足清净</p>
<p>经。复次善男子分别三身有四种异</p>
<p>赞曰。第九四句分别门有二。一标总数。二别解释。此初也</p>
<p>经。有化身非应身有应身非化身有化身亦应身有非化身亦非应身</p>
<p>赞曰。开四句</p>
<p>经。何者化身非应身</p>
<p>赞曰。别解释四句即为四段。初句有三。一征二释三结。此征也</p>
<p>经。谓诸如来般涅槃后以愿自在故随缘利益</p>
<p>赞曰。解四句。解初句也。谓诸如来通一切佛。般涅槃后谓八相中现涅槃相后。以愿自在。宿大悲愿自在之力。随机感缘或留影像。或余类身不作佛形。现形不定而为利益。是化非应。据实证得涅槃之后。所起成道八相化身亦是此句。然为简他受用平等智起。唯色相佛住有余依亦应化身。故说现种种相。入灭已后所留影等。及遗形骨为化非应。故旧经云。以愿自在故遗身。不尔中二句应说言般涅槃后。但是证得无上果后之所起故</p>
<p>经。是名化身</p>
<p>赞曰。结</p>
<p>经。何者应身非化身是地前身</p>
<p>赞曰。此下略解第二句也。此是地前所见之身。谓作佛形逗于地前。四善根位菩萨所见名应。不作余形故非化。即梵网经周匝千华台一国一释迦。一台有千叶。千百亿释迦即是千个三千大千世界。一大千界有一大化身。由此经言。三千大千一佛化境。若二乘等所见一佛但化一四天下。非大千故。据地上见他受用身亦名应身非化。今略不论</p>
<p>经。何者化身亦应身谓住有余涅槃之身</p>
<p>赞曰。释第三句。谓为二乘所现之身作人天类故是化。现成正觉故名应。于王宫身现成佛故名住有余涅槃之身。初地至七地受分段身。菩萨所见他受用身亦此句摄。义亦无违。准此即摄佛欲尽。除八地已上所见他受用。彼不名化故</p>
<p>经。何者非化身非应身谓是法身</p>
<p>赞曰。释第四句。初直解。后释难。此初也。即自受用及自性法身合名法身。然佛三身诸说不定。如佛地论及成唯识说佛四身区分无杂。余即通说。如摄大乘论。自受自性合名自性法身。他受用身名为应身。说有人天菩萨声闻间杂见故。若自受用等觉菩萨尚不能知。况有余众生。设他受用为地上现亦无声闻等。说有之者如佛地论。有其三释。第三释正。谓二乘人回心向大以彼名说。楞伽亦尔。又摄大乘四善根位所见佛身亦他受用摄。问。何以得知自受用身亦自性法身摄。答。彼论第九云。应知法身几德相应。谓最清净四无量解脱胜处等。彼论第十又云。诸佛法界即是法身。应知恒时能作五业等。又彼论若受用身菩萨声闻及诸天等。种种众会间杂可见故。明非自受。问。若尔彼论复云。受用非自性身。以色身可见故。岂自受用无色身耶。答。他受用身但唯有色名为有色。不尔应云以五蕴故非自性身。何但言色。唯彼三身义同此经。又解。彼论自他受用合名受用。自性法身唯真如理云诸佛法界即是法身。说具功德者彼自释云。谓佛法身成实胜义真如所显。此即意说法身自性功德相应。说身差别相应无失。准此意同胜鬘所说出缠名法身。与恒沙性功德相应。非相功德。六因明受用非自性身。且约他受用。非谓自受非受用摄。准此即与大庄严论．法华经论．般若经论说三身同。与此经别。故各相从。且法华经论说。化身者即此亦应亦化。同应身。亦可。自他受用俱名应身。说寿量无边是应身故。法身唯如。彼经云非实非虚等。然上诸文并约多分。于中或有于他受用身处说自受用。自受用处说他受用。或法身处说应化身。或于应化身处说法身。由是性相同处而说。文有相杂。准此应知</p>
<p>经。善男子是法身者二无所有所显现故</p>
<p>赞曰。假释难也。难意既云非应非化是法身者。如何前云于第一身与诸佛同事。于第二身与诸佛同意。于第三身与诸佛同体。又云。是第一身依于应身得显现故。是第二身依于法身得显现故。法身既非应化二身。此如何成。如世间人身身各别。事业意体各各不等故。又如前说。日月水镜因光现影。亦不得成。今为释之。文分为四。初标次征三释后成。此即标也。标意法身即是远离无二。复由如智如如而证方能显得。故能为依起诸事业。前言别者相用别论门。言如日月因光水镜现影等者相性合论门。若说自性法显应者即摄相归性门。故无性摄论云。诸佛法界即法身。应知恒时能作五业。一救济灾横业。令见佛者盲者得眼。聋者得耳。狂者得念。如是等。论自问云。如说法身非六根境。云何今说盲得眼等能见法身为法身业。答。见法身者。由昔大愿引发势力。成满法身次第发起变化身用。由此能令盲得眼等。由昔资粮引发势力。证得法身任运起用。如机关轮。以末归本。言见法身实唯见化。故下结成云。是故当知境界清净智慧清净不可分别无有中间。为灭道本故于此法身能显如来种种事业。言二无所有者真谛三藏云。如下五种二无所有。所显现故者出过五种二境之外曰显现。于五种二是无所有也。标中通二。一境二无所有。二智二无所有。由如境胜超此五二无。由无分别智顺证此五二无境故法身显现。略不明其余方便行大悲愿等。然此二无即生法空。境即法空智即生空。因二空显之</p>
<p>经。何者名为二无所有</p>
<p>赞曰。征也</p>
<p>经。于此法身相及相处二皆是无</p>
<p>赞曰。释也。分二。初境无二。后明智无二。此境无二。初总后别。此总也。相即人我相处即法我。由彼人我依法我起故名相处。故成唯识论云。如要迷杌等方谓人等。故人我体无。但妄想见。如目有医见毛轮相。故诸经论名相无性。由法如如远离二无云二皆无。故成唯识论云。圆成实于彼常远离前性</p>
<p>经。非有非无非一非异非数非非数非明非暗</p>
<p>赞曰。别显二无。非有非无者离有无四句。一有。二无。三亦有亦无。四非有非无。但举第四显离前三。非一非异者复离此一异四。初一。二异。三亦一亦异。四非一非异。亦举第四显离前三。非数非非数者超分别情数名非数。是无分别境云非非数。又超过数量故非数。是法摄故非非数。云非明非闇者即诸经不垢不净。始离染时非今始净云非明。设在染时非染云非闇。由此胜妙心言略绝。准摄大乘无三种二。初无有无二相。非有相者以一切法遍计所执皆无有故亦非无相。以空所显自性有故。有为无为无二相者。以业烦恼非所为故非有为相。于能示现似有为法得自在故非无为相。异性一性无二相者。以佛身体是其一故非异相。无量依止各差别证得故非一相。俱一无故名无二相</p>
<p>经。如是如如智不见相及相处不见非有非无不见非一非异不见非数非非数不见非明非暗</p>
<p>赞曰。明如如智。即无分别智如境而证故不见此总别五无。圆修道满</p>
<p>经。是故当知境界清净智慧清净不可分别无有中间</p>
<p>赞曰。下结成也。此成境智二种平等故合为法身。境智二种非一非异不可分别。无有中间彼此差别故合名法身</p>
<p>经。为灭道本故于此法身能显如来种种事业</p>
<p>赞曰。此结成法身为应化依能起种种利益事业。境清净故为灭谛本。智清净故为道谛本。故者所以。由法如如如如智为灭道本故。应化依此起种种事业。如摄大乘略明五业。故云种种。言五业者。一救济灾患为业。能令盲者得眼等故。二救济恶趣为业。拔不善处置善处故。三救济非方便为业。令诸外道舍非方便求解脱行置于如来圣教中故。四救济萨迦耶为业。授彼能超三界道故。无性释云。谓于其中伪身见转。即是三界有漏诸法。于彼说授出离法故。五救济二乘为业。拯拔欲趣余乘菩萨及不定种姓诸声闻等。安处令修大乘行故。问。令得二乘岂非业耶。答。此即是前第三四业</p>
<p>经。善男子是身因缘境界处所果依于本难思议故</p>
<p>赞曰。第三大段答因。即显依因得果。答修行问。此中且辨得果次第。未说修行次第。此意令修因者须知次第。因次第者由依果次第故。辨中边论第三云。器说为异熟。力是彼增上。爱乐增长净如次即五果。论释云。器谓随顺善法。异熟谓得胜身以为道器。力谓由彼器增上力令诸善法成上品性。此意由依胜身与昔善力合今善法成增上品。爱乐谓先世数修善力。今世于善法深生爱乐。增长谓现世数修善力。令所修善根速得圆满。净谓断障得永离系。此五如次即是五果。一异熟(即前器)二增上果。即善法成上品由善异熟增上力故善法成上品。是增上果。三等流果。即由先世数修善力。令今世于善法深生爱乐。是前等流果。四士用果。由现数修能令善根速得圆满。是士用果。此依法士用说。五离系果。由前断障得永离系。是离系果。今者此段意明此义。彼论次文辨果差别。有其十种。一后后果。谓因种姓得发心果。如是等果展转。应知此意说前前为因。后后为果。以后后位因前得故。故后后位即是前果。此总说也。二最初果。谓最初证出世间法即初地。三数习果。谓从此后诸有学位(即十地位)四究竟果。谓无学法(即佛地)五随顺果。谓因渐次应知即是后后果摄。六障灭果。谓能断道。即最初果能灭障故说为障灭(此意举初以显后智亦尔)七离系果。谓即数习及究竟果。学无学位如次远离烦恼系故。八殊胜果。谓神通等殊胜功德。九有上果。谓菩萨地超出余乘未成佛故。十无上果。谓如来地。此上更无余胜法故。此中后六是前四果差别义说。大文分三。初总标二别释三劝修。此初标也。有五义。一身者即器异熟果。二因缘即依其器先所修善。是其因缘即增上果。由善身器为增上力令善增故。三境界即举等流果所缘之境。即彼诸善菩提涅槃并是其境。缘此胜法起爱乐故。四处所者即士用果。由数修善菩提速圆是所求处。大乘意乐大菩提故。五果依于本是离系果。果依本者此离系果不离法如如。难思议故者总叹难思。非二乘等境</p>
<p>经。若了此义是身即是大乘是如来性是如来藏</p>
<p>赞曰。下释也。初释器异熟果。二依于此身下释因缘。即增上果。三不退地心已下明士用果。四善男子如是法身已下明离系果。其境界者总此诸法差别十者。是此五果差别之义。此即初也。若了此义者初总劝信也。是身即是大乘。为增上力得大乘果故名大乘。是如来性者。即依此身所修诸善渐渐增长为如来性。又未现起诸无漏种及真如体为如来性。事性理性俱名佛性。是如来藏即异熟果识。楞伽经中说。阿梨耶识者名空如来藏。具足熏习无漏法故名不空如来藏。有漏第八虚妄故名空。识中无漏诸种子体云不空如来藏。离虚妄故。言具足者即具足有有漏无漏二种子故</p>
<p>经。依于此身得发初心修行地心而得显现</p>
<p>赞曰。下释因缘。即增上果。由异熟果身增上力故。便得发初心修行地心</p>
<p>经。不退地心亦皆得现一生补处心金刚之心</p>
<p>赞曰。明士用果。士用果中有差别。果中八果。一后后果。二最初果。三数习果。四究竟果。五障灭果。六有上果。七无上果。八殊胜果。此不退地是最初果。得于初地证不退故总为数习果及有上果。后后果通佛地</p>
<p>经。如来之心而悉显现无量无边如来妙法皆悉显现</p>
<p>赞曰。四究竟果及第七无上果。于中初总后别。此总也</p>
<p>经。依此法身不可思议摩诃三昧而得显现依此法身得现一切大智</p>
<p>赞曰。明别究竟果及无上果。于中复三。一得定智。二现应化。三显四德。此得定智也。亦是得障灭果。得定智故</p>
<p>经。是故二身依于三昧依于智慧而得显现</p>
<p>赞曰。现应化</p>
<p>经。如此法身依于自体说常说我依大三昧故说于乐依于大智故说清净</p>
<p>赞曰。三显四德。初别明。后总结。此别明也。自体如如故说为常。常故说我。由三昧故得大乐。简因及二乘名大三昧。由智断障故得净德。问。宝性论及摄大乘等说信为净德因。此何说智。答。彼除不信之浑浊故。及别因故信为净德因。此约断染。及通故智为净德因。又常我约体。乐净者以因及体互相影说</p>
<p>经。是故如来常住自在安乐清净</p>
<p>赞曰。总结。自在则我德</p>
<p>经。依大三昧一切禅定首楞严等一切念处大法念等大慈大悲</p>
<p>赞曰。下明殊胜果。分文为三。初法次喻后合。法中有二。初明定品殊胜功德。后明智品殊胜功德。依定发慧。故先明定品。定品分三。初标次列后结。或初辨所依。次辨能依。后结。大三昧者性得三昧也。唯虽多有八。一禅。二定。三念处。四大慈悲。五陀罗尼。六六神通。七八自在。八一切法平等摄受。此初四也。禅即四静虑。定谓四无色定。故萨遮尼经云。何如来禅定。答。有次第定。及首楞严等。或即大乘光定集福德王定贤守定健行定。传言。首楞严者即健行定。正音苏楞伽摩。此云健行举其上首。定实无边。所以言等。总别略标。禅定是总。首楞严是别。一切念处谓三念处四念处及六念等。言大法念者即六念中念法也。以法是佛师故先说法念。或此即坏缘法念住。萨遮尼第七云。法念处者谓观内法外法内外法作二种想。谓常无常。常以佛眼见一切至坐道场未曾中失。此据果说。乃至云。不以肉眼．天眼．慧眼观。何以故。三眼无相貌故以法眼观。此通因说。举一等余。大慈大悲者即四无量。以与乐拔苦胜故举明。萨遮尼经第六有三十二种大悲观。思益经第二有三十六种大悲。皆广如彼说</p>
<p>经。一切陀罗尼一切神通一切自在一切法平等摄受</p>
<p>赞曰。第五总持德。一切神通者六通德。如萨遮尼第七云。天眼通者功德智慧所成。悉见十方所有形色。乃至亦见菩萨声闻五道众生所修行业悉无余等。乃至余五悉广如彼。一切自在者即十自在等。已如上说。又萨遮尼第七云。得四如意成四自在。一者命自在。二者身自在。三法自在。四神力自在。命如前释。身自在者随心作身随心作色亦现威仪。为众生故。若欲与诸一切众生同其身相。悉皆能作是名身自在。法即知出世世法得无碍辩。随众生意说令住正信。是名法自在。神力自在者广现神通等是。一切法平等摄受者得法平等众生平等故。能摄受一切有情。瑜伽四十六由五种相普于有情其心平等。一者菩萨最初发心愿大菩提。如是亦为利益一切诸有情故起平等心。二于诸有情住哀愍俱平等之心。三于诸有情深心发起一子爱俱平等之心。四知一有情所有法性即是一切有情法性。以法性平等俱行之心。于诸有情住平等心。五如于一有情行利益行。于一切有情行利益行亦复如是。以利心俱于诸有情住平等心。大庄严第七五平等。法华论及摄大乘各三平等。或可。一切法平等者。但诸定品一切功德法平等摄受。或此摄受属下结文云。摄受如是佛法悉皆出现。由此平等故能平等摄受</p>
<p>经。如是佛法悉皆出现</p>
<p>赞曰。结也</p>
<p>经。依此大智十力四无所畏四无碍辩</p>
<p>赞曰。下明智品殊胜功德。文三如定。此即总标及别明也。大智即一切智为其根本。十力等即一切种智。或大智即真如智性故。十力等三广如余辨</p>
<p>经。一百八十不共之法一切希有不可思议法悉皆显现</p>
<p>赞曰。一百八十不共之法者依无上依经云。佛告阿难。有百八十不共之法。此是如来殊胜功德。一三十二相。二八十种好。此二广如余经论辨。今但略明三十二相。大般若经三百八十一说。一世尊足下具有安平相。二世尊足下有千辐轮文相。三手足柔软相。四手定指间有鞔网相。五手足诸指圆满纤长。六足跟广长与趺相称。七足趺充满与跟相称(伽无此相)八世尊双[跳-兆+專]如瑿泥耶仙鹿王[跳-兆+專]。九双臂修直平立摩膝。十阴相峰密。十一毛孔各一毛生。十二发毛端皆上靡。十三身皮细滑。十四身皮金色。十五七处充满。十六肩项圆满。十七髆腋充实。十八世尊容仪洪满端直。十九世尊身相修广端严。二十世尊体相纵广量等。二十一世尊颔臆并身上半如狮子王。二十二常光一寻。二十三齿相四十齐白深密。二十四四牙鲜白。二十五常得五味。二十六舌相薄长覆面轮际。二十七梵音和雅随众乐闻。二十八目睫绀青齐整不乱。二十九眼睛绀青鲜白红环间饰皎洁。三十面如满月眉如帝弓。三十一眉间毫相光逾于珂雪。三十二乌瑟腻沙犹如天盖。然与瑜伽开合有异。瑜伽开第十八洪满端直为身不偻曲。复开二十三为齿无隙齿鲜白。开二十一颔臆为二。合第七足趺与跟相称。合四牙入齿。合十九修广端严入纵广量等。无面如满月。此随世俗说相不同。故说有别。依前列相颂曰。等现柔网纤跟趺[跳-兆+專]臂密。毛生靡润滑。皮金七眉满。体仪修广高。师子光具齿。牙味舌音睫。晴轮毫相盖。四十九云。所化有情于其种种恶业现行深生喜乐。如是种种现行恶业是所对治。感相随好种种善业是能对治。又云。如是一切三十二种大丈夫相无有差别。当知皆用净戒为因而能感得。何以故。若诸菩萨毁犯净戒。尚不能得下贱人身。何况能感大丈夫相。大般若又云。如是善现菩萨摩诃萨行深般若。能以财法二种布施摄诸有情。是为甚奇希有之法。又由行五修。一发心。二长时。三无间。四殷重。五无余之所感得。依宝女经第四。修因并相少有差别。无上依经第二明所修因。与瑜伽四十九同。说相少别。由翻者耳。又说修行四正业得三十二相。一者决定无杂瑜伽论名决定修作。二者谛观微密伽名委悉修作。三者常修无间伽名恒常修作。四者不颠倒心伽名无罪修作。第一业得足下平相。第二业得九。一足下轮文。二足踝满。三手足十指网密。四皮细软。五七处满。六两肩平两腋满。七臂佣圆。八舌广长。九师子臆。第三业得五。一指纤长。二脚跟长。三身端不曲。四横竖等量。五颜貌圆净。第四业得余相。与瑜伽同。十住毗婆沙第六亦明三十二相等因。萨遮尼干子经第六亦明三十二相八十种好。广如彼释。相好总用眼舌身男四根依处及舌根为体。若诸菩萨种姓地中唯有种子。依身而住。胜解行地始能修彼能得方便。净胜意乐地乃名为得。若在余上地如是相好转胜清净。若在如来当知相好善净无上。问。何故但立此三十二为大丈夫相。答。四十九云。如是诸相是有色故劣中胜品。诸有情类易了知故。虽有一切不共佛法皆得名为大丈夫相。唯立此为大丈夫相。大般若经三百八十一云。云何如来八十随好。善现一指爪狭长。二手足指圆纤佣柔软。三手足各等相间充密。四手足圆满如意软净。五筋脉盘结深隐不现。六两踝俱隐。七行步直进如龙象王。八行步威容如师子王。九行步安平犹如牛王。十行步进止犹如鹅王。十一回领右旋如龙象王。十二支节渐次圆佣好妙。十三骨节交结犹若龙盘。十四膝轮妙善坚固圆满。十五隐处姣好圆满清净。十六身皮润滑尘垢不着。十七身容敦肃常不怯弱。十八身支坚固稠密相着。十九身支安定敦重不掉。二十身相犹如仙王严净。二十一身光周匝恒自照耀。二十二腹形方正无欠柔软。二十三脐深右旋圆净光泽。二十四脐厚不窊不凸妙好。二十五皮肤远离疥癣点赘。二十六手掌充满足下安平。二十七手文深长直润不断。二十八唇色光润如频婆果。二十九面门不长不短大小如量。三十舌相软薄广长赤色。三十一发声威振明朗清彻。三十二音韵美妙如深谷响。三十三鼻高修直其孔不现。三十四世尊诸齿方整鲜白。三十五诸牙圆白光洁峰利。三十六世尊眼净青白分明。三十七眼相修广如青莲华。三十八眼睫齐整稠密不白。三十九眉长不白致而细软。四十双眉绮靡修次绀色。四十一双眉高显润如初月。四十二耳厚广大轮埵成就。四十三两耳绮丽齐平离过。四十四容仪见者无生染爱。四十五额广圆满形相殊妙。四十六身分上半如师子王。四十七首发修长绀青稠密。四十八首发香洁润泽旋转。四十九首发齐整不乱不杂。五十首发坚固不断不落。五十一首发光滑尘垢不着。五十二身分坚固逾那逻延。五十三世尊身体长大端直。五十四世尊诸窍清净圆好。五十五身支势力殊胜无等。五十六世尊身相乐睹无厌。五十七面圆修广如秋满月。五十八颜貌舒泰含笑先言。五十九面貌光泽远离频蹙。六十身支清净无垢无臭。六十一诸毛孔中常出妙香。六十二面门常出胜妙之香。六十三首相圆妙犹如天盖。六十四身色绀青如孔雀项。六十五法音随众应理无差。六十六世尊顶相无能见者。六十七手足指约分明严好。六十八行足去地四指文现。六十九自持非他身无倾动。七十威德远振见喜怖安。七十一声不高下出和悦言。七十二随类言音随意乐说。七十三一音演说随类得解。七十四说咸依次必有因缘。七十五平观有情赞毁等现。七十六所为先观威仪善净。七十七世尊相好无能观尽。七十八世尊顶骨坚实圆满。七十九颜容常少好巡旧处。八十手足胸臆喜旋德相。瑜伽四十九云。谓两手足具二十指。及以节爪皆悉殊好即为二十。两手两足表里八处并皆殊胜即为八种。两踝膝股六处殊好即为六种。两臂肘腕即为六种。腰缝各一两核为二。阴藏为一。两臀为二。臗胪脐三即为三好。两胁腋乳为六随好。腹胸项脊各一随好。除[至*頁]已下六十随好。上下齿鬘为二随好。[齒*虛]齶为一。两唇为二。颐善圆满为一随好。两颊为二。两目为二。两眉为二。鼻二孔为二。额妙为一。角鬓两耳为四随好。头发为一。头有二十合前八十略为颂曰。手足二十八。踝膝股臂肘。并腕成十二。腰缝核阴臀。臗胪脐有十。胁腋乳为六。腹胸项脊四。[至*頁]已下六十。鬘齶唇颐六。颊目眉鼻八。额鬓角耳五。头发殊妙一。无上依经又有六十八法。足成一百八十。言六十八者即如大乘所说。佛十八不共法。一无有误失。二无卒暴音。三无妄失念。四无不定心。五无种种相。六无不择舍。七者欲无退。八精进无退。九念无退。十定无退。十一智慧无退。十二胜解无退。十三一切身业智为前导随智而转。十四语业智为前导随智而转。十五一切意业智为前导随智而转。十六知过去世无著无碍。十七知未来世无著无碍。十八知现在世无著无碍。如本师无垢称经疏辨。并如俱舍说。十力四无畏大悲三念处复为十八。又有经云独得法者如彼经说。如来独得如意自在捷疾神通。一也。如来独得无有边际变化神通。二也。如来独得无量无尽神通处。三也。如来独得心自在法。四也。自在无边知化他心通。五也。自在无碍天耳神通。六也。知无色界众生种子。七也。通达圣众般涅槃后。八也。智慧明了无有不定答。九也。大波罗蜜善能答问。十也。分别说法无有过失。十一也。开化众生无有空过。十二也。如来独得第一导首。十三也。如来独得不可害灭。十四也。如来独得金刚三昧。十五也。一切诸法非色非心心不相应如来了知。十六也。无碍解脱。十七也。三不染法。十八也。断灭习气。十九也。一切种智。二十也。如来独得金刚聚身。二十一也。未曾作意一切事成。二十二也。一切诸相与处相应明净具足。二十三也。所授记别无有不定。二十四也。于胜负心佛不听许不得见佛。二十五也。转一切种胜妙法轮。二十六也。荷负众生能舍重担。二十七也。入般涅槃后更起心。二十八也。如来独得修因圆满无余。二十九也。如来独得至果圆满无余。三十也。如来独得利益他事圆满无余。三十一也。如来独得辨才无尽。三十二也。如来独得说一切法悉能如理。三十三也。解云。此中虽有三十三数。般若唯取果有三十二。以修因满非果德故。是故唯有百八十法。一切希有不可思议法悉皆显现者第三结也。谓诸功德胜过一切名希有。超诸情计名不思议。然准瑜伽三十六。无上菩提有五希奇。一于诸有情非有因缘而生亲爱。二唯为饶益诸有情故。常处生死忍无量苦。三于多烦恼难伏有情。善能解了调伏方便。四于极难解真实义理能随悟入。五具不思议大威神力。此等希有不可思议皆依大智而得显现</p>
<p>经。譬如依如意宝珠无量无边种种珍宝悉皆得现</p>
<p>赞曰。举喻。准观佛三昧海经。如意宝珠是金翅鸟王心。轮王出世以为珠宝。若无轮王入海。海龙王为镇海珠。大智度论云。是佛舍利劫末之时。变成如意宝珠利益众生。依珠能出一切所须。此大智定亦复如是</p>
<p>经。如是依大三昧宝依大智慧宝能出种种无量无边诸佛妙法</p>
<p>赞曰。法合可知</p>
<p>经。善男子如是法身三昧智慧</p>
<p>赞曰。下明离系果。初标次释后成。此标也。法身三昧智慧由定智为能证法身所证故得解脱。即三事涅槃或体或义。而下言虽有三数而无三体。或据义说。或法身定慧及与解脱非定一异。故无三体。非谓唯法身</p>
<p>经。过一切相不着于相不可分别非常非断是名中道</p>
<p>赞曰。下释。过一切相自体胜故离十相。谓六尘男女生灭。不着于相离诸执故。不可分别非心言故。非常非断离二边故。此中有四。一离诸相。二不执着。三非心言境。四离二边。由斯四义故名中道境契于正智。正智名中道。中道之境亦名中道</p>
<p>经。虽有分别体无分别虽有三数而无三体不增不减</p>
<p>赞曰。重释成。虽有分别体无分别释前无分别。虽有法身三昧智慧三数差别而非分别心缘。非语境故云体无分别。虽有三数而无三体释过一切相。虽有法身三昧智慧三数而无条然别体。不增不减释非常非断。不增故非常。不减故非断</p>
<p>经。犹如梦幻亦无所执亦无能执</p>
<p>赞曰。释前不着相。三昧智慧无能执。法身无所执。犹如梦幻者喻非梦不分别。意取梦所见境</p>
<p>经。法体如如是解脱处过死生境越生死暗</p>
<p>赞曰。成前中道。法体如如法身。是解脱生死之处即是解脱。过死生境出有漏果离苦谛。越生死闇离苦谛因。断集谛故是中道</p>
<p>经。一切众生不能修行所不能至一切诸佛菩萨之所住处</p>
<p>赞曰。此即劝修也。明不修不得。返显修者即得。初法后喻。此法也。明众生不修不得此大涅槃诸佛菩萨常所住处。问。此明得果次第。未辨修行次第。何故劝修。答。果起依修欲生下修行次第。所以明也。故下喻意合明因果也</p>
<p>经。善男子譬如有人愿欲得金处处求觅遂得金矿</p>
<p>赞曰。下喻明。前明五果。喻亦有五。譬如有人即譬前依于此身异熟果。愿欲得金喻得发初心增上果。处处求觅遂得金矿喻等流果。喻前修行地心中资粮位。依凭教力起信心知自身中有佛性。法身理事两性俱得如金矿。为障所覆如得金矿</p>
<p>经。既得矿已即便碎之择取精者</p>
<p>赞曰。喻修行地心中加行位心渐次学除所取能取。住唯识观等如择精者</p>
<p>经。炉中销炼得清净金</p>
<p>赞曰。为烧练喻不退地心一生补处心金刚心。得净金喻如来地心士用果</p>
<p>经。随意回转作诸镮钏种种严具虽有诸用金性不改</p>
<p>赞曰。望得涅槃为离系果。得常乐我净如作镮钏等。然不失真如性。若望菩提总士用果。诸镮钏等即定智生一切功德。能不失定慧性并如金不改。上来大段科解相貌看行相渐深求远意。亦应允当。若依古释即譬喻下属下修行。初喻次法。准旧可知。修行文下自有譬喻。故不依古</p>
<p>经。复次善男子若善男子善女人求胜解脱修行世善</p>
<p>赞曰。第三大段答因中有二。初辨果。次此下修证次第。准诸文例应先修因后方得果。今此乘前明三身。后即先明得果次第。虽知得果次第然若不修行如何得果。故今次明修证次第。又如瑜伽三十八云。已说菩萨所应学处。如是应学我今当说。此意前菩提品明二断二智。菩提最胜是所应学。意令生忻如是应学。即令忻求起修妙行故。今此下明修行次第。将欲趣果由四种力。一因力。二善友力。三作意力。四资粮力。此四是因资粮已满便成正觉。此一是果。今此文中分之为二。初法说后喻说。法说之中如前分五。此即第一先明因力。求胜解脱是所学处无上菩提大般涅槃超过二乘名胜解脱。修世善者谓善法欲。远加行因。隐彼种姓寄现行缘以为因力。准瑜伽三十八。于其八种胜解依处。具足成就净信为先决定喜乐。一者于三宝功德胜解依处。二者于佛菩萨威力。三者于真实义。四者于因。五者于果。六者于应得义。七者于应得方便。八者于善言善语善说求胜解脱。即决定喜乐故。唯识论第六云。于实德能深忍乐欲。心净为性。忍即信因。乐欲谓果。心净信体。此云求者即忍乐欲为善本故。欲为勤依因修世善</p>
<p>经。得见如来及弟子众得亲近已</p>
<p>赞曰。善友力文分为四。初得亲近。二请求胜法。三彼闻思惟。四正为解说。此初也。此中应说善友之相善友作业亲近善友。初二如瑜伽四十四广辨。亲近善友者彼云。由四种相方得圆满亲近善友。一于善友有病无病。随时供侍恒常发起爱敬净信。二于善友随时敬问礼拜奉迎合掌。殷勤修和敬业而为供养。三于善友如法衣服．饮食．卧具．病缘医药．资身什物随时供养。四于善友若正依止。于正法义若合若离随自在转。无有倾动。如实显发作奉敬心。随时往诣恭敬承事请问听受</p>
<p>经。白佛言世尊何者为善何者不善何者正修得清净行</p>
<p>赞曰。请求胜法。瑜伽三十八云。彼诸菩萨求正法时当何所求。云何而求。何义故求。初问求何法。次问求轨仪。后问求法所为。何所求者当于五明处求。求法轨仪者。谓诸菩萨于善说法当应安住猛利爱重求闻正法。为欲听闻一善说法。假使路由猛焰炽然火热铁地。无余方便可得听闻是善说法。即便发起猛利爱重欢喜而入。何况欲闻多善言义。过于自身及诸资具所有爱重百千万分。于善说法常乐听闻无有劳倦亦无厌足。净信深厚其性柔和。心直见直爱敬德故爱敬法故。往法师所无诘难心。有敬重心无高慢心专为求善。非显己德为欲安立自他善根。不为利养恭敬因缘。无杂染心远离贡高。远离轻慢远离怯弱应时而听。殷重而听恭敬而听。不为损害不为随顺不求过失。求悟解心专一趣心聆音属耳扫涤摄持。听闻正法于所闻法作四种相。一妙宝想以难得故。二良药想除病义故。三如财物想不散义故。四如涅槃想灭苦义故。由法是相好庄严因故作妙宝想。由法是灭烦恼因故作良药想。由法是神通因故作如财物想。由法是正无尽因故作涅槃想。次明求闻法意。求内明时为正修行法随法行。为广开示利悟于他。求因明时为欲如实了知外道所造因论是恶言说。为欲降伏他诸异论于真实教未净信者令其净信。已净信者倍令增广。求声明时为令信乐典语众生于菩萨身深生敬信。为欲悟入诂训言音。求医明时为息众生种种疾病。为欲饶益一切大众。求工巧明时为少功力多集珍财。为欲利益诸众生故。为发众生甚希奇想。为以巧智平等分布饶益摄受无量众生。云何而说为何义说。正所应求即是所说。为此义求为此义说。此意为自他利求还令众生行自他利故说。今言何者善不善者问所求法。何者正修即问听法等仪则。又问何者得清净行即所为求</p>
<p>经。诸佛如来及弟子众见彼问时如是思惟</p>
<p>赞曰。善友为思</p>
<p>经。是善男子善女人欲求清净欲听正法即便为说令其开悟</p>
<p>赞曰。正为解说。即善友作业。未解令悟。已解令广知为开</p>
<p>经。彼既闻已正念忆持</p>
<p>赞曰。第三作意力起如理作意为正念持不舍</p>
<p>经。发心修行得精进力除懒惰障灭一切罪</p>
<p>赞曰。第四资粮力。即三大劫所修万行为菩提资粮。五位之初名资粮者别得总名。如色处等。以创发心求菩提故与资粮名。余得别名。有胜别行故。此资粮力中分二。初地前后地上。此初也。地前有四。一发心修行。二得增上力。三者除障。四者灭罪。发心修行十住位。所以十住之初名发心住。创发无上菩提心故。已前虽发未入僧祇。此入僧祇初故得发名。发心多种。善法欲位种姓发心十住位中。胜解行发心入初地已名证得发心。今此胜解发心得精进力。忍第一位以得五力信为勤依。非正伏惑。勤能伏惑故此说之。除懒惰障者举精进行正相违障。据实分别一切二障此位俱伏。此除苦因。灭一切罪者苦果。至增上忍及世第一位。一切恶趣八难苦果皆得不生。多说见道离此二者据断种说。此据伏位及决定得故。成唯识论云。虽见道生亦断恶趣诸业果等。而今且说能起烦恼。是根本故。又云。二恶趣杂染愚即是恶趣诸业果等</p>
<p>经。于诸学处离不尊重息掉悔心入于初地</p>
<p>赞曰。明入地上。十地为十文各有二。初除障后得地。由于初地得四证净故。于学处离不尊重。学处即戒。或一切应修名为学处。体不离三宝及以净戒得证净故。离不尊重心。永断分别故。息掉悔心即异生性障虽异生性障具摄一切分别二障。然由掉悔障定增故此令修定。因定发智。合此定智故成于法身。故偏说除。理实通余体。又将断正断俱得断名。将断位长在前。正断位促正入地心。此多依初而说断障。故先言息掉悔心后说入初地。余皆准知</p>
<p>经。依初地心除利有情障得入二地</p>
<p>赞曰。由第二地持戒波罗蜜。持戒波罗蜜中有三差别。饶益有情菩萨行胜。初地满心将入二地修戒力增。将欲能断正现行故能饶益生。说除利生障。即邪行障。伏此障已得入二地</p>
<p>经。于此地中除不逼恼障入于三地</p>
<p>赞曰。即闇钝障。唯识等中约障总持闻思胜慧名闇钝。此约障忍名逼恼。或彼约障本是愚痴故名闇钝障。此据其末即嗔恚等名逼恼障。或由三忍。以贪乐等具不能忍苦。即贪逼恼。见他怨害而不能忍。即嗔逼恼。闻于二谛不能印忍。即愚痴逼恼。入三地时得此三忍。故除逼恼障</p>
<p>经。于此地中除心软净障入于四地</p>
<p>赞曰。心净谓菩提分法。软谓微细烦恼现行障。即软烦恼是此净障。或此烦恼依心王故从主为名。名心软净障</p>
<p>经。于此地中除善方便障入于五地</p>
<p>赞曰。此地所修无差别道。即无分别智能证无差别如故得真俗无别。生死涅槃无别故后得智修大悲。般若不住生死涅槃名为方便。涅槃方便体根本即无分别智。起用即悲智。能障此者即下乘般涅槃障。涅槃非障。厌于生死乐彼涅槃心者是障。障此方便。今除此障得入五地</p>
<p>经。于此地中除见真俗障入于六地</p>
<p>赞曰。所言真俗如常辨。各有四种。诸论之中约通相故。且说五地作四谛观。然能真俗二合而观除真俗相违障。不尔不能真俗合观。由作四谛观故。然未能除染净二相。以染净相依真俗生。今从根本名真俗障。据实即是粗相现行障。此染净相望生灭相染净为粗。由所知障现行执此粗相而起名粗相现行障。五地将除入六正断。或据方便由入五地除真俗相违障。能合观二故。入六地前后互影故此别说</p>
<p>经。于此地中除见行相障入于七地</p>
<p>赞曰。见行相障者即细相现行障。执生灭相。由六地中作缘生观。虽除染净相见有生灭相。障无相道不见生灭。妙无相道即不见生灭。今此见行相正即是障。入七地除。或六地中作缘生观。见生死流转不见有无为。今七地中除斯二相长时能作无相观故。故唯识论云。执有生者犹取流转细生相故。执有灭者尚取还灭细灭相故。般若心经等亦云。无无明亦无无明尽。尽者即灭。灭即无为。不见灭相即妙无相道。举不见灭影不见生。名细相现行障。形前粗相说此名细见行相障。即据所执而说。行相即是生灭行相。见行相之障</p>
<p>经。于此地中除不见灭相障入于八地</p>
<p>赞曰。灭相即无相。由七地中多取灭相。纯于无相作意勤求未能任运空中起有胜行。障无功用无相妙观。不见灭相者是无相观。入八地非但不见灭相。亦不见相土二相。故于此二亦得自在。故八地中断二种愚。一于无相作功用愚。二于相自在愚。今且举初影除于后</p>
<p>经。于此地中除不见生相障入于九地</p>
<p>赞曰。不见生相者对前灭相。应是诸法生相。由入八地乐观寂灭故不见有缘生之相。约总相说。然第八地于利他中犹不欲行。即不别见有众生。舍益众生行故。第八地论云。诸佛七劝方出无相观故。第八地能伏此不见众生障得入九地。又释。由不见众生异于身有彼生即我故。不见身外有别众生。以此故能常益。今八地初见身外有别众生故。障此不见众生相故名为障。即不见众生之障名不见众生障。故辨中边论云。为常益有情故观毕竟空。成唯识亦云。九于利他中不欲行障故。入九地能毕竟断</p>
<p>经。于此地中除六通障入于十地</p>
<p>赞曰。即于诸法未自在障。于法自在即六神通及大法智。由有此障障彼自在。且举六神通影大法智云。又释。于诸学处离不尊重。息掉悔心是牒前修因。入于初地明所得果。即后后果由善根位离不尊重三宝正法故。除懒堕障灭一切罪。又复能离自在障故息掉悔心。即天亲般若论云。于内心修行执我为菩萨。此即障于心违于不住道。不住道者即是初地执我能修违初地道。无著菩萨般若论云。除喜动障。由谓我能修斯胜行多生喜动。喜动即掉举。以此为障障入初地。由除此障得入初地即离不尊重等。皆是地前非入初地。已下十障皆应准知。于初地中行三施故能利有情。故除相违障得入二地。二地持戒除逼恼有情障已得入三地。三地修定除心软净障。心即心学。除诸定障离硬强心名为心软净得入四地。入四地中修菩提分观名善方便故。除此障已得入五地。入五地中能令真俗互相随顺而不相违。故除见真俗障得入六地。入六地中作缘生观。除见四谛染净行相障得入七地。入七地时多作无相观。除见缘生生灭相障得入八地。入八地中任运能观无相之理除增减相。净法生时真如不增。烦恼灭时真如不减。生者增也。举其不增影彰不减。得入九地。入九地中应说不欲行利有情障。就满位说能伏除彼六神通障。应说入第十地能除六通障。以第十一障是第十地满位能除故。说十地除所知障。隐第九障所以不论。此解顺文。前解顺理。兼准旧经后解为胜。何以故。旧经地地皆言断已能入。明非是伏。或可。伏尽名为断已。由此二释任情取舍</p>
<p>经。于此地中除所知障除根本心入如来地</p>
<p>赞曰。下明果位。初明除障得满佛地。后显佛地具三清净。此即初也。除所知障无间道断二障微细种及习气。就胜障菩提云除所知障除根本心。即种习所依。除染第七种。恒染俱故。无间道断余七有漏善及无记及相应心所名根本心。第八通二依。六识唯习依。此断有二说。如唯识第十明</p>
<p>经。如来地者由三净故名极清净云何为三一者烦恼净二者苦净三者相净</p>
<p>赞曰。显三清净。文段分三。谓标征列。烦恼净二障及业。苦净即二死。相净即习气。由斯三净更无过上名极清净</p>
<p>经。譬如真金镕销治炼既烧打已无复尘垢</p>
<p>赞曰。喻显。喻显有四喻。初三喻法如如法身本净。后一喻如如智现行始净。法身本净有其三种。即前三净。三喻如次。然初二喻共一法合。以惑业二因果相从故一法合。又三净者即法身般若解脱三义。法身本常如金。般若鉴照如水。解脱无碍如空。皆据性得一如义说。初喻分二。初喻今净。后成本有。此初也。譬如真金喻道前如。镕销练治喻道中。既烧已喻道后</p>
<p>经。为显金性本清净故金体清净非谓无金</p>
<p>赞曰。喻成本有。犹此等文旧人或云。三身现常或复当常。镕销练治为显金性本净故。六度行于法为了因。除垢染故得金体净。非谓无金</p>
<p>经。譬如浊水澄渟清净无复滓秽</p>
<p>赞曰。分段如前。义可准知</p>
<p>经。为显水性本清净故非谓无水</p>
<p>赞曰。喻成本有</p>
<p>经。如是法身与烦恼杂苦集除已无复余习为显佛性本清净故非谓无体</p>
<p>赞曰。合准喻知</p>
<p>经。譬如虚空烟云尘雾之所障蔽若除屏已是空界净非谓无空</p>
<p>赞曰。空相似染道前。若屏除道中。除已是空界净道后。与胜鬘经说喻相似</p>
<p>经。如是法身一切众苦悉皆尽故说为清净非谓无体</p>
<p>赞曰。法合文相可知</p>
<p>经。譬如有人于睡梦中见大河水漂泛其身</p>
<p>赞曰。上喻法如如。在缠名如来藏。出缠名法身。亦即显涅槃性皆本净。至果显净名所显得。显由智证次辨智性。亦无始有。在因位时名不空如来藏。至染尽位者大菩提四智心品。是所生得。所生据现非种。始生种本有故故下文云。是觉清净非谓无觉。即善戒经云。姓种姓者从无始来法尔所得六处殊胜。此六处言意说六处中意处含持种子。此性种姓无始法尔。是性所得故依修行得至大果。文分为三。初喻次合后结。喻中有五。一能修行者喻。二现处无明喻。三厌怖生死喻。四修行望出喻。五得果知妄喻。此中有三。譬如有人能修行者喻。于睡梦中现处无明喻。在无明闇如夜睡梦。此生死因故。唯识论引经云。故契经说。诸异生类恒处长夜无明所盲。惛醉缠心曾无醒觉。见大河水漂泛其身厌怖生死喻。见其苦果如河漂泛。或喻四流漂生五趣。见谓知觉心生厌怖</p>
<p>经。运手动足截流而渡得至彼岸</p>
<p>赞曰。修行悕出喻。运手喻修妙行。动足喻舍三障。生死不续喻截流。金刚位满言而渡。在无间道菩提在未来。因圆能至云得至彼岸</p>
<p>经。由彼身心不懈退故从梦觉已不见有水彼此岸别</p>
<p>赞曰。得果知妄喻。由谓因由。由三大劫三业重修。举身心二影显语业。勤行不懈遂致作佛。故者决定。所以决定由精进不懈退故。从梦觉已在解脱道不见生死水之此岸。不见涅槃果之彼岸。以如如如如智俱无二相俱平等故。彼岸五种。一境。二教。三理。四行。五果。此五穷达名到彼岸</p>
<p>经。非谓无心生死妄想既灭尽已是觉清净非谓无觉</p>
<p>赞曰。法合。但合大意。非必段别合也。非谓本来无无漏心。但由妄想无明重障障不令生故。成唯识第五引经云。真义心当生。常能为障碍。等勤修三学妄想灭已至妙觉位是觉清净。非谓本来无觉自性。前云非谓无心。心积集义。通因果名。后云非谓无觉。觉觉了义。唯据果称。各据一义</p>
<p>经。如是法界一切妄想不复生故说为清净非是诸佛无其实体</p>
<p>赞曰。结也。如是法界。法界通理事故宝性论解阿毗达磨经无始时来界。即依如理解。摄大乘成唯识。即说本识名无始界。宝性论中据迷悟依说。摄大乘等据流转依说。各依一义。故法界言通于二种。今此说界既结第四。即唯有为无漏第八。若通结四即通理事。一切有漏妄想不生。四智俱起说为清净。非是诸佛本无此实。无漏之体望有漏俱名实</p>
<p>经。复次善男子是法身者惑障清净能现应身业障清净能现化身智障清净能现法身</p>
<p>赞曰。第四大段结前因果告示令知。复分三。初牒前因果劝令信解。次善男子以是义故下重更广明。后是故诸佛下结成胜妙。此初也。于中复二。初牒因果。后劝令信解。初中复三。初牒出体门。即离障得身。次牒身相依起门。后牒依因得果。得果中初得果次不异。此牒出体门。初总标告。诸功德法所成之身总名法身。次下别明断障得身。断烦恼等障具足法身。令心不决名之为惑。惑体即障。根本烦恼及随烦恼二所得果为烦恼障体。业谓造作。谓有漏三业。业体即障。智谓无漏本后二智。智体非障犹所知障碍智不生名为智障。智之障名智障。此从所障智以为名。若名所知障。所知非障。覆所知境碍智不生。所知之障名所知障。由惑障净智慧得生为应身。由业障净神通自在得化身。由所知障净所覆理显得现法身</p>
<p>经。譬如依空出电依电出光如是依法身故能现应身依应身故能现化身</p>
<p>赞曰。此牒依起身门。初喻后法。空体遍常又性本净故喻法身。应化无常故喻电光。依起可知</p>
<p>经。由性净故能现法身智慧清净能现应身三昧清净能现化身</p>
<p>赞曰。牒依因得果门。此得果</p>
<p>经。此三清净是法如如不异如如一味如如解脱如如究竟如如</p>
<p>赞曰。牒得果门中虽有三数而无三体。初摄用归性。次结不异。此初也。此三清净不离如如。故是法如如。如体不别不异如如。一无漏故一味如如。离缚故解脱如如。证实际满故究竟如如</p>
<p>经。是故诸佛体无有异</p>
<p>赞曰。结不异也。由前五如如故诸佛体不异。意显如同。修之皆得故云诸佛体无有异</p>
<p>经。善男子若有善男子善女人说于如来是我大师若作如是决定信者此人即应深心解了如来之身无有别异</p>
<p>赞曰。劝令信解。令信解意为修之方便。言善男子呼虚空藏菩萨。若有已下一切男女但能说佛是我师者。决定信者。此人即应能深解了如来无别。或云。如来是我大师。能决定信应如所说深心解了。或劝地前。应决定信如来无异。地上菩萨深心解了如来无别</p>
<p>经。善男子以是义故于诸境界不正思惟悉皆除断即知彼法无有二相亦无分别圣所修行</p>
<p>赞曰。下重更广明有二。初广前因果无异。第二如是见者下广前信解。就初分五。初于境起胜行。次如如于彼不能断障。三如如一切下得因圆。四如如法界下得果满。五一切诸障下结不异。此即初也。以是义故标举之词。于诸境界所知境。由于此境不正思惟故见异相不能修行。能正思惟即知无二境。无邪分别。智无二相便能起修。是圣所修行</p>
<p>经。如如于彼无有二相正修行故如是如是一切诸障悉皆除灭</p>
<p>赞曰。能断障能于彼彼见无二相。故云如如于彼。所断障多复云如是如是。连环而起故却牒前</p>
<p>经。如如一切障灭如是如是法如如如如智得最清净</p>
<p>赞曰。得因圆在金刚定无间道位。牒十障灭云如如一切障灭。所证如如及所得智十地位别。复云如是如是</p>
<p>经。如如法界正智清净如是如是一切自在具足摄受皆得成就</p>
<p>赞曰。得果满在解脱道。一切自在即三身。一切功德不离三身故。云具足摄受皆得成就</p>
<p>经。一切诸障悉皆除灭一切诸障得清净故是名真如正智真实之相</p>
<p>赞曰。结无异也。以一切障灭得一切障净故证清净如如。即此清净是名真如正智真实之相。真实之相即不二相</p>
<p>经。如是见者是名圣见是则名为真实见佛何以故如实得见法真如故</p>
<p>赞曰。广前信解。分文为三。初令如证知。二是故诸佛下明同诸佛。三然诸如来下结成见实。此初也。初令如证知。次征所以。后正解释。圣者正也。见者解也。能如所证而知之者即是正解。或以凡夫能如证信解同圣者之证见。故真见佛。征释可知</p>
<p>经。是故诸佛悉能普见一切如来</p>
<p>赞曰。明同诸佛。文分为三。初佛能普知。次二乘不了。三凡夫不测。此即初也。以见如如理圆不二故见一切诸佛如来</p>
<p>经。何以故声闻独觉已出三界求真实境不能知见</p>
<p>赞曰。二乘不了。初征后释。何以故。唯佛普知。定性二乘圣者虽出三界无种智故。设求真实境不能以本智知。不能以后得见。或不能现量知。不能比量见</p>
<p>经。如是圣人所不知见一切凡夫皆生疑惑颠倒分别不能得度</p>
<p>赞曰。凡夫不测。初法次喻后合。此法也。无姓愚夫不能得测。或复疑无。或颠倒执。此计为我故</p>
<p>经。如兔浮海必不能过所以者何力微劣故</p>
<p>赞曰。喻。初标次征后释。以无大姓唯有有漏。智力微劣故。所不能度故。解深密经云。我于凡愚不开演。恐彼分别执为我。护法菩萨等释。凡谓无性愚谓趣寂。又此或据凡夫二乘根未熟位不能解了。根熟能知。或如法华经中所说。三乘不知据未圆满知。唯佛圆满知。言彼不知。将成汝能依言而解甚为希有</p>
<p>经。凡夫之人亦复如是不能通达法如如故</p>
<p>赞曰。法合也。无本智故不能通。无后得智故不能达</p>
<p>经。然诸如来无分别心于一切法得大自在具足清净深智慧故是自境界不共他故</p>
<p>赞曰。结成见实。由佛无分别不见二相证法如如故。达诸法实空相故于一切法得大自在。得智如如故具足深智慧。由此唯是佛境界。不共余人同。金刚般若经。如来说般若波罗蜜多即非般若波罗蜜多。是名波罗蜜多。天亲菩萨释云。说波罗蜜唯独佛彼岸。非波罗蜜非彼余人之彼岸故。名波罗蜜者结是佛彼岸。此亦如是</p>
<p>经。是故诸佛如来于无量无边阿僧祇劫不惜身命难行苦行方得此身最上无比不可思议过言说境是妙寂静离诸怖畏</p>
<p>赞曰。结成胜妙。于无量至苦行是行因。不惜身命。由四因缘。一为求法。如雪山童子。二为报恩。如法护王子等。三为救贫。如金色师子等。四为救命。如萨埵王子等。方得此身显得果。最上无比等是叹胜果。究竟故无上。无伦匹故无比。超情计故不思议。越语诠故过言说境。大涅槃故是妙寂静。生死息故离五怖畏。谓不活畏．死畏．恶道畏．恶名畏．大众畏</p>
<p>经。善男子如是知见法真如者无生老死寿命无限无有睡眠亦无饥渴心常在定无有散动</p>
<p>赞曰。下品第三大段结劝修行。文分为三一结前信解令依行。二然诸如来下结前得果令求证。三若善男子下成前二义。初中有三。初举信解益。次不信有损。三说利劝行。此初也。但能一念如是。知见法真如当得菩提永无生老死等。为远因故必当得故。故法华经药王品云。闻此经者不老不死。不久取草坐于道场。若如来德前。已说竟后文复说。故此说者是信解者当所得果。或再三重举如来之德令生信解。得金刚身故无生老死。离五盖故无睡眠。破魔军故无饥渴。余文可知。虽然前解结好</p>
<p>经。若于如来起诤论心是则不能见于如来</p>
<p>赞曰。不信有损。起诤论心不能信解是即当来不能见证三身如来。亦不能依教比见如来</p>
<p>经。诸佛所说皆能利益</p>
<p>赞曰。说利劝行。初标后释。此标也</p>
<p>经。有听闻者无不解脱诸恶禽兽恶人恶鬼不相逢值由闻法故果报无尽</p>
<p>赞曰。释得益。初得涅槃。次离损害。后报无尽。般若论云。于法为了因亦为余生因。听经故得解脱者是了因。果报无尽者谓得菩提是生因。辨中边论行此法行者获福聚无量。胜故无尽故由利他不息。听闻大乘果报胜故超二乘。大悲利他以不息故无尽。由此诸恶皆不相逢</p>
<p>经。然诸如来无无记事一切境界无欲知心</p>
<p>赞曰。结前得果令求证。于中分二。初结所得意令生欣。后明闻得益劝人修学。结所得果中有无量种。但结前所得中十八不共法及大慈悲自利利他功德影显余故。初结十八不共后结慈悲。初中有五。一无无记事者无不明记无妄失念。下有四威仪中无非智摄。即智为前故。二一切境界无欲知心。即欲无减。或一切境皆任运知。不假寻求方能解了</p>
<p>经。生死涅槃无有异想如来所记无不决定</p>
<p>赞曰。三即无种种想。四及复三世智无滞碍故。所说法无不决定。并一切种妙智能知蕴等诸法门故所说决定。或四无畏或复语业智为前导故说决定</p>
<p>经。诸佛如来四威仪中无非智摄</p>
<p>赞曰。五身业智为前导故无非智摄</p>
<p>经。一切诸法无有不为慈悲所摄无有不为利益安乐诸众生者</p>
<p>赞曰。结前所得大慈大悲利他功德。利益拔苦。安乐与乐。大悲故拔苦利益。大慈故与乐安乐。又佛本愿只欲利他修大慈悲。求无上果故所施为无非是为。慈悲摄者又举不共者自利胜。举慈悲者利他胜。故略结两门</p>
<p>经。善男子若有善男子善女人于此金光明经听闻信解</p>
<p>赞曰。此明闻得益劝人修学。文分为四。一明闻得益。二征三释四成。初中初闻经信解。后明得益。听闻闻慧。信即思慧。解即修慧。或举最劣。但因闻慧能信能解。或但信解非是证解尚获斯福。何况胜行</p>
<p>经。不堕地狱饿鬼傍生阿苏罗道常处人天不生下贱恒得亲近诸佛如来听受正法常生诸佛清净国土</p>
<p>赞曰。得益离于八难。初离三恶道即为三。阿苏罗若依小乘鬼畜趣摄。若依大乘是天趣摄。即边地摄。生人天者翻前恶趣及边地。不生下贱即除诸根不具生盲生聋。恒得近佛者离佛前后难。听闻正法者离世智辨聪难。常生佛国离长寿诸天难。依成实论四轮摧八难。一住善处谓中国。除五难谓三恶趣长寿天边地难。二依善人谓遇佛除生佛前后。三发正愿谓正见。除邪见世智辨聪。四宿植善根除诸根不具。今闻此经但能信解具推八难。故威力胜。能除障。故非但除障亦疾得菩提。下释成中辨</p>
<p>经。所以者何</p>
<p>赞曰。征也。闻经能信解能除八难之所以者何谓也</p>
<p>经。由得闻此甚深法故</p>
<p>赞曰。释也。由受持大乘集十功德。一成就一切善根种子。二临命终得一切喜乐。三于一切处得随意生。四于一切生处得自性念生智。五所生之处常得值佛。六恒在佛边闻大乘法。七成就增上信根。八成就增上慧根。九得远离惑智二障。十速得成就无上菩提。由此所以故远离八难</p>
<p>经。是善男子善女人则为如来已知已记当得不退阿耨多罗三藐三菩提</p>
<p>赞曰。成前所以。能闻此经生信解者。则为如来已知名身已见色身。明此人功德唯佛知见。余不能知见。言知即得何假言见。言见亦得何须云知。答。准天亲般若经论云。佛非见果知以愿智现见。但言知者谓佛见果比知其因故今言见。见者愿智。举心能了。若尔但见何须言知。谓但见色今亦能知四蕴身故。非作但佛知见。即为佛记忆。又复当得不退菩提。虽未即得当能证得。随其何位当证四不退。谓信住证行四种不退。信不退十信第六心。住不退十住第七心。证不退初地。行不退入八地</p>
<p>经。若善男子善女人于此甚深微妙之法一经耳者当知是人不谤如来不毁正法不轻圣众</p>
<p>赞曰。重更广成前二胜益。欲令听受修行此经。有三胜益。一不谤三宝。二增长善根。三令行六度故。此初一也。由知佛常住不谤如来言究竟灭。知说决定故不谤法。知能得成故不谤僧。又由闻信能为不坏信因故。不谤毁轻贱三宝</p>
<p>经。一切众生未种善根令得种故已种善根令增长成熟故</p>
<p>赞曰。增长善根。此未发心求菩提者令发心求即令种善根。已发心求令增胜解行位初僧祇。令长第二僧祇。令成就第三僧祇。然上二类但言闻经者得六波罗蜜令他人行。此互影显。自他俱然</p>
<p>经。一切世界所有众生皆劝修行六波罗蜜多</p>
<p>赞曰。后能令行六度。此意明自闻信能成此三。既听闻已后化他作斯之三事。又能信解破四种障。初不谤佛等除阐提不信障。令种善根除外道着我障。皆行六度除声闻畏苦缘觉舍心。既有多益故应修行行自他利</p>
<p>经。尔时虚空藏菩萨梵释四王诸天众等即从座起偏袒右肩合掌恭敬顶礼佛足</p>
<p>赞曰。品第四大段领解持学。文分为四。一虔恭领解。二世尊我等下发愿持学。三世尊赞印。四劝广流通。初中初虔恭后领解。此虔恭也。既闻胜法表进菩提。故从座起显当作佛。现吉祥兆偏袒右肩。心符教理故合掌。心尊重故恭敬。敬逾深故顶礼佛足</p>
<p>经。白佛言世尊若所在处讲说如是金光明王微妙经典于其国土有四种利益</p>
<p>赞曰。领解也。有四。一标二征三释四结。此标也。启悟所知白佛。呼尊号故云世尊。指所悟解故云若说如是金光经典。标利益数故云有四种益</p>
<p>经。何者为四</p>
<p>赞曰。征也</p>
<p>经。一者国王军众强盛无诸怨敌离于疾病寿命延长吉祥安乐正法兴显</p>
<p>赞曰。释也。随所标四即为四段。此初也。国王大臣利益有四。准忏悔品文。于其国土获四种善利。一者王无病患离诸灾厄。即此离于疾病。二者寿命长远无有障碍。即此寿命延长。三无诸怨敌兵众勇健。即此军众强盛无诸怨敌。四者安稳丰乐正法流通。即此吉祥安乐正法兴显。依忏悔品文开之成八。此文有六如文可知</p>
<p>经。二者中宫妃后王子诸臣和悦无诤离于谄佞王所爱重</p>
<p>赞曰。第二臣作利益有三。一和悦无诤。下云更相亲穆尊重爱念。一更相言贯尊重及爱念。二离于谄佞由轻财重法不求世利故无谄佞。由此嘉名普暨众所钦仰。三王所爱重。准下亦为沙门婆罗门大国小国之所尊敬。今举胜者略不言余。既王爱重一切尊敬。故亦得寿命延长安稳快乐</p>
<p>经。三者沙门婆罗门及诸国人修行正法无病安乐无枉死者于诸福田悉皆修立</p>
<p>赞曰。国人利益有四。一修行正法。谓能孝养父母奉事师长修行十善尊敬三宝。二无病不逢七难。七难者药师经说。他国侵逼难。自界叛逆难。非时风雨难。遇时不雨难。人众疾疫难。星宿变怪难。日月薄蚀难。由王军众强盛无外逼难。臣佐和悦复无谄佞无自叛难。吉祥安乐兴显正法无非时风雨等难。三无枉死者不逢九横。九横者如药师经。一横遭病患致亡。二横被王法诛戮。三横为非人所损。四横为火所焚烧。五横为水之所溺。六横为恶兽所啖。七横坠山崖。八横为毒药等杀。九横为饥渴所困。今此金光明经行于国内。人无九横故无枉死。云横者非无宿因而受恶果。约今生论。虽不造恶而逢此缘。名之为横。闻经悉除。国王流通正法臣佐轻财重法。妃后和悦无复谄佞。人人修行正行故致斯福。四修植福田</p>
<p>经。四者于三时中四大调适常为诸天增加守护慈悲平等无伤害心令诸众生归敬三宝皆愿修习菩提之行</p>
<p>赞曰。总为诸天之所加护。不但加护国王臣人。亦加护持经之者。不尔下文不应云我等亦常为弘经故随敬如是持经之人。所在住处为作利益。准文应云四者常为诸天增加守护。于三时中四大调适。慈悲平等无伤害心等。以文言便后说守护。或由经力四大调适。故天增护但属于后。诸天复令诸众生等归敬三宝修菩提行。准旧经文。令诸众生诚心归仰归仰三尊。其文少阙。文但言天。天谓诸菩萨一切如来尊重名天。故为欲色诸天及诸贤圣常所守护</p>
<p>经。是为四种利益之事</p>
<p>赞曰。结也</p>
<p>经。世尊我等亦常为弘经故随逐如是持经之人所在住处为作利益</p>
<p>赞曰。第二发愿持学。随逐是人有二意。一为闻经。二为守护</p>
<p>经。佛言善哉善哉善男子如是如是</p>
<p>赞曰。第三世尊赞印能行利益。故赞善哉。述其经利。顺正理故即云如是</p>
<p>经。汝等应当勤心流布此妙经王则令正法久住于世</p>
<p>赞曰。第四劝广流通</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>