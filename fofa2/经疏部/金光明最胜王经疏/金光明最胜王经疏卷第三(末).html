<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>金光明最胜王经疏卷第三(末)(尽灭业障品)</p>
<p>　　梦见忏悔品第四</p>
<p>梦见忏悔品三门分别。一来意。二释名。三释难。来意有四。一上之二品明所得果。次下五品明所修行。分之为四。初二品明地前行。次一品明十地行。次一品因为释疑令起愿行。次明护法行。以陀罗尼护其行法。令不退故地前行中。初一方便行后一正起行。将希胜果必先修行。修行有二。一者断恶二者修善。恶若未除难修妙行。故六门陀罗尼经云。我之所有众魔之业。若未先悔终不发心缘无上觉。故所有罪先须悔灭。又如四正勤。初二断恶后二修善。是故将修妙行先教忏悔。然忏悔心难以顿发故。托梦金鼓说法警之。故下文云。此之胜业汝过去供佛及由诸佛威力加护。为欲灭业障之先非故此品生。虽此品中及灭障品亦有生善谓发愿等。以从正所明名为离恶行。又各从初名为忏悔灭业障品。非无修善。二者所修胜行莫过三学。谓戒定慧。由戒能为离恶道因。由定能为出欲界因。由慧能为离三界因。又复由戒能为定足。定为慧足由戒为本方得定慧故。遗教经云。当知此戒诸善功德安稳住处。能生诸定禅及灭苦智慧。此忏悔者是戒学摄修学之始。是故先明有此品生。三者佛有三身谓法应化。如次即断智慧德。谓由戒灭恶为断德因。定能起化为恩德因。慧能决断为智德因。法身断德为根本故先明其因。故此品生。四为机宜。一为妙幢宿善根力诣佛陈彰。二为时会宜先闻说梦忏悔法方能觉悟故此品来。依真谛释有八因缘。二释名者。梵云飒拏达利舍拏阿钵底提舍那。飒拏此云梦。达利舍拏此云见。阿钵底此云罪。提舍那此云说。人有所犯须向他说。罪即得除故云说罪。而言忏悔者顺古人翻。非为正说。若云忏悔梵音云忏摩。义当此云容恕或愧谢。或云忏摩。略此云知厌离。亦义云改悔。言忏悔者音讹略也。正应云梦见说罪品。梦之见罪之说。梦者是总见者是别。以别属总云梦之见云梦见说罪品。释难者。问。妙幢闻说未了。何故中间还家因梦闻说忏除始复诣佛陈耶。答。鼓元因梦见睹。善缘逼使还家。若当身在众中不睡。梦如何起。问。妙幢身当在座何不直示悔方。要待归寝梦中方现金鼓教忏。答。时众宜闻说梦方始发其忏端。复为妙幢宿缘闻已殷心忏悔。问。宿缘并佛威力现鼓出忏悔音。何不现鼓众中妙幢夜独梦见。答。众会机别。宜展转闻。复为妙幢愿缘说已余方领解。问。妙幢梦中闻说忏悔即成自忏罪不。答。此由宿愿因梦惊觉寤方能忏。非梦闻说即是忏悔。故下莲华喻赞品云。愿我当于未来世生。在无量无边劫梦中常见大金鼓得闻显说忏悔音。乃至云。夜梦常闻金鼓音。昼则随应而忏悔。既云愿闻悔音昼则随忏。明为先闻非即正忏。不尔梦成忏悔事者。何须更说灭业障品。若云令余发心忏悔。岂可梦忏罪并除耶。此品之中大文分四。一妙幢梦闻忏悔得益。二诣佛陈说觉悟于余。三世尊赞印示其所以。四大众闻说皆愿奉行</p>
<p>经。尔时妙幢菩萨亲于佛前闻妙法已欢喜踊跃一心思惟还至本处</p>
<p>赞曰。第一妙幢梦闻忏悔得益分二。初闻法心欢思惟而去。次夜梦金鼓说忏悔音。初即经家叙。后彼得梦。初也。闻寿无量疑断心欢一心思惟。大悲世尊权巧方便。我等亦当如是期愿行自他利</p>
<p>经。于夜梦中见大金鼓光明晃曜犹如日轮</p>
<p>赞曰。梦鼓说忏于中有四。一梦见金鼓。二因睹三宝。三闻鼓说法。四闻已念持。此初也</p>
<p>经。于此光中得见十方无量诸佛于宝树下坐琉璃座无量百千大众围绕而为说法</p>
<p>赞曰。因睹三宝</p>
<p>经。见一婆罗门桴击金鼓出大音声声中演说微妙伽他明忏悔法</p>
<p>赞曰。闻鼓说法</p>
<p>经。妙幢闻已皆悉忆持系念而住</p>
<p>赞曰。闻已念持</p>
<p>经。至天晓已与无量百千大众围绕持诸供具出王舍城诣鹫峰山</p>
<p>赞曰。诣佛陈说。初诣佛后陈说。此诣佛也。初诣时。二徒众。三持供具。四至处。五睹佛。六见仪。七供养。八右绕九退住。此初四</p>
<p>经。至世尊所礼佛足已布设香华右绕三匝退坐一面</p>
<p>赞曰。后五段也</p>
<p>经。合掌恭敬瞻仰尊颜</p>
<p>赞曰。此正陈说。初请陈后正说。初中复二。初请仪后请说。此初也</p>
<p>经。白佛言世尊我于梦中见婆罗门以手执桴击妙金鼓出大音声声中演说微妙伽他明忏悔法我皆忆持</p>
<p>赞曰。请说有二。初陈梦所见闻。后请许宣说。此初也</p>
<p>经。唯愿世尊降大慈悲听我所说</p>
<p>赞曰。请许宣说</p>
<p>经。即于佛前而说颂曰我于昨夜中梦见大金鼓其形极姝妙周遍有金光犹如盛日轮光明皆普曜充满十方界咸见于诸佛在于宝树下各处琉璃座无量百千众恭敬而围绕</p>
<p>赞曰。正说。初经家序。后正陈说。总有一百五十六行。于中初四行五字成句。四句为一颂即成四颂。次有二十二行。七字成句合十一颂。次有三十八颂。五字成句。次九十二行。七字为句合有四十六颂。若准西方为颂之法皆四句成一颂。论句则有五种。一者处中句。二初句。三后句。四短句。五长句。若八字成梵云案多制多此名处中句。不长不短。如是四句成于一颂名室卢迦颂。有三十二字。若六字以上成名为初句。若二十字以上成名为后句。若减六字成名短句。过二十六字以上成名长句颂。准可知。今此经中依勘梵本。或有十七字为一句。或有十五字乃至呼三字为一句。今若长句处勒为七言颂。若短句处勒为五言。故总有九十九颂。分之为二。初四颂略标闻见。后九十五颂广陈所闻。初中分三。初一句梦时。次二行三句标所见。后一颂标所闻。所见中六句见鼓。三句见佛。二句睹僧。六句见鼓。中初半行见鼓形。一行见鼓光。梦见金鼓者表将闻佛说忏悔音。以可宝重故。见形妙者表是大士梵音声故。周遍有光者。表能诠教性能显理周故。犹如盛日轮者。表能诠教用能除一切不善闇故。光明皆普耀等者。表一味音怨亲等济故。余见佛及大众者即佛僧宝。闻鼓说法即是法宝。表因闻教得睹三宝。当亦自成</p>
<p>经。有一婆罗门以杖击金鼓于其鼓声内说此妙伽他</p>
<p>赞曰。标闻法也。有二。初半见能击鼓人。次半颂闻鼓说法。有一婆罗门表能感教机。以杖击者表闻教者。以善根杖感击世尊能诠教鼓。或婆罗门表当见佛。故俱舍论云。所说沙门性亦名婆罗门亦名为梵轮。真梵所转故。准知世尊亦名真婆罗门。真净行故。以大悲杖击后得智鼓流教法声。声上假立伽陀等故。此即讽诵伽陀颂也</p>
<p>经。金光明鼓出妙声遍至三千大千界</p>
<p>赞曰。下广陈所闻有九十五颂。大分为二。初十一颂总标胜利。次八十四颂。别明胜利。初总标中复分为三。初半颂标鼓胜音。次七颂半标别胜利。后三颂标下胜因。此初也</p>
<p>经。能灭三涂极重罪及以人中诸苦厄由此金鼓声威力永灭一切烦恼障断除怖畏令安隐譬如自在牟尼尊</p>
<p>赞曰。初标别胜利中下。有三复次说忏愿等。然初二复次影略互明。第三复次忏等俱广。今此标中初四颂半。合标初二略明忏等胜利。次三颂标下第三广明忏等胜利。初段分二。初两颂半标离苦。次两颂标得乐。初离苦中一颂半离苦一颂赞佛。此离苦。中初半颂离苦果。次一颂离苦因。上中恶业招三涂报云极重罪。下品恶业招人中苦。即爱别离老病死等。离苦因中三句离因一句举喻。喻有两义。一喻众生得灭苦因如牟尼尊。二喻金鼓亦如牟尼能说圣法灭众生苦</p>
<p>经。佛于生死大海中积行修成一切智能令众生觉品具究竟咸归功德海</p>
<p>赞曰。赞佛有二。初半颂赞自利德。后半颂赞利他德。觉品具者能令众生修大菩提。相应眷属一切功德皆悉满足。即大菩提。究竟咸归功德海即大涅槃也。或觉品具是能令修因满。归功德海是能令得果满</p>
<p>经。由此金鼓出妙声普令闻者获梵响证得无上菩提果常转清净妙法轮</p>
<p>赞曰。明得乐也。初一颂得自利乐。后一颂得利他乐。此得自利乐有三。一令得梵音。二证菩提。三得涅槃。准瑜伽论九十五。以转法轮有自他转。自转之中有五种相。第一为得所得之境。第二为得之方便。第三为得所得。第四对他相续。令他于自所证深生信解。第五令他于他所证深生信解。此常转妙法轮即第三为得所得。大涅槃果。前有菩提后有随机说法故。此转法轮即涅槃也。其法轮义如本法华经疏明</p>
<p>经。住寿不可思议劫随机说法利群生能断烦恼众苦流贪嗔痴等皆除灭</p>
<p>赞曰。得利他乐。一为众生住寿。二为说法。三断烦恼。众苦流即惑业苦三。此断所缘缚。所缘缚尽能缘贪等皆亦随灭。即断能缘缚。既离诸缚。故得安乐</p>
<p>经。若有众生处恶趣大火猛焰周遍身若得闻是妙鼓音即能离苦归依佛</p>
<p>赞曰。下三行颂标下广忏悔等有二。初一颂标有罪闻法解忏离苦。后两颂因闻鼓声得于安乐。此初也。问。此是妙幢自梦金鼓余人不闻。如何得言有处恶趣大火遍身闻妙鼓音离苦归佛。答。此前后说他得益等皆是妙幢菩萨梦见。实非余人得闻鼓音。此意即表若众生类得闻佛说得如是益</p>
<p>经。皆得成就宿命智能忆过去百千生悉皆正念牟尼尊得闻如来甚深教由闻金鼓胜妙音常得亲近于诸佛悉能舍离诸恶业纯修清净诸善品</p>
<p>赞曰。标得乐分六。初半颂得宿命智。次一句得正念。次一句闻法。次两句近佛。次一句离恶。次一句修善</p>
<p>经。一切天人有情类殷重至诚祈愿者得闻金鼓妙音声能令所求皆满足</p>
<p>赞曰。下三颂标下令余种胜因有三。初一颂标愿遂心。次一颂标得离苦。次一颂标得安乐。此初也</p>
<p>经。众生堕在无间狱猛火炎炽苦焚身无有救护处轮回闻者能令苦除灭</p>
<p>赞曰。标得离苦。且据重说离无间苦。或可。初半颂离无间苦。后半颂通离诸处及诸趣之苦</p>
<p>经。人天饿鬼傍生中所有现受诸苦难得闻金鼓发妙响皆蒙离苦得解脱</p>
<p>赞曰。标得乐也。初半颂牒所离苦。后半颂辨所得乐</p>
<p>经。现在十方界常住两足尊愿以大悲心哀愍忆念我众生无归依亦无有救护为如是等类能作大归依</p>
<p>赞曰。下八十四颂别明胜利。分之为四。初二十五颂第一复次明忏愿等。次唯愿十方佛下十三颂第二复次明忏愿等。次七言下四十三颂第三复次明忏愿等。次若有男子及女人下四颂说胜劝修。然三复次忏愿等中。初复次中多忏烦恼障。第二复次多忏业障。第三复次多忏报障。其中略广有此不同。忏悔正云说罪。应以善悔及所起善语业为性。若兼能起亦有意业。若申礼敬亦有身业。具足应以善悔及所起三业为性。初复次中有三。初二颂请求加护述正归依。次十四颂明忏悔。后九颂明发愿。初中分四。初二句举所归投。次二句请垂悲念。次二句申无救护。次二句请作归依。有情之中有无足多足四足二足。人天二足于余为胜。佛于二足更复为尊。哀其有苦愍彼无乐。体即慈悲。愿记不舍名为忆念。投起名归恃怙名依。拔苦为救与乐为护</p>
<p>经。我先所作罪极重诸恶业今对十力前至心皆忏悔</p>
<p>赞曰。下十四颂明忏悔分三。初一颂标。次十二颂辨。后一颂结。此初标也。罪者毁责过失之名。极重恶业亦毁责过失语。设轻小罪亦名极重作罪恶业。通论三业悉忏云皆</p>
<p>经。我不信诸佛亦不敬尊亲不务修众善常造诸恶业</p>
<p>赞曰。下别辨为十二。初一颂明忏不信无惭等所造恶业。不敬即不崇贤不务修善。即不重善。由此造恶</p>
<p>经。或自恃尊高种姓及财位盛年行放逸常造诸恶业</p>
<p>赞曰。第二颂忏由憍慢等造恶罪业。一恃德尊高。二恃种姓贵胜。三恃多财。四恃官位。五恃盛年及长寿无病。自举陵他即因慢起恶恃此醉傲。即由憍造恶复行放逸不能防修。故造恶业</p>
<p>经。心恒起邪念口陈于恶言不见于过罪常造诸恶业</p>
<p>赞曰。第三颂忏心口二业所造恶业</p>
<p>经。恒作愚夫行无明暗覆心随顺不善友常造诸恶业</p>
<p>赞曰。第四颂忏由痴造恶业</p>
<p>经。或因诸戏乐或复怀忧恼为贪嗔所缠故我造诸恶</p>
<p>赞曰。第五颂忏因贪嗔故造恶业。戏乐即贪忧恼即嗔。贪嗔即种子。缠即现行。或八缠等举二摄余</p>
<p>经。亲近不善人及由悭嫉意贫穷行谄诳故我造诸恶</p>
<p>赞曰。第六忏由近恶友及小随惑畜积不舍鄙吝称悭不耐他荣妒忌称嫉为罔罥他曲顺彼意称谄心怀异谋矫现有德称诳</p>
<p>经。虽不乐众过由有怖畏故及不得自在故我造诸恶</p>
<p>赞曰。第七忏由怖畏故造恶业。意虽不乐造过。或怖命财难等故造恶业。或处卑贱被他驱逼不得自在故造恶业</p>
<p>经。或为躁动心或因嗔恚恨及以饥渴恼故我造诸恶</p>
<p>赞曰。第八忏由大随惑等故造恶业。为饥渴欲所逼恼故造诸恶业</p>
<p>经。由饮食衣服及贪爱女人烦恼火所烧故我造诸恶</p>
<p>赞曰。第九忏由贪故造诸恶业</p>
<p>经。于佛法僧众不生恭敬心作如是众罪我今悉忏悔于独觉菩萨亦无恭敬心作如是众罪我今悉忏悔</p>
<p>赞曰。第十忏由不敬三宝故造诸恶</p>
<p>经。无知谤正法不孝于父母作如是众罪我今悉忏悔</p>
<p>赞曰。第十一忏由五逆所造恶业。依大乘经所说五逆。非三乘通说。言五逆者。准萨遮尼干子经。一不得破塔坏寺焚烧经像及用盗三宝财物。二谤三乘法言非圣教。障碍留难隐弊覆藏。三于一切出家人所若有戒无戒持戒破戒打骂诃啧。说过禁闭还俗驱使责调断命。四不得杀父害母出佛身血破和合僧杀阿罗汉。五不得谤无因果长夜常行十不善业。今此谤法即第二逆。不孝父母即第四逆</p>
<p>经。由愚痴憍慢及以贪嗔力作如是众罪我今悉忏悔</p>
<p>赞曰。第十二忏由三不善根故造恶业。言憍慢者。由痴不善根起故兼举之。又依初科。此之一颂结前所造皆悉忏悔</p>
<p>经。我于十方界供养无数佛当愿拔众生令离诸苦难愿一切有情皆令住十地福智圆满已成佛导群迷</p>
<p>赞曰。下九颂发愿。愿以后智或欲胜解为愿自性。既礼敬陈彰亦及所起三业为体。然后智欲愿愿自性。身语愿所起。意业愿相应及所起故俱名愿。不尔何收。于中分四。此初二颂利生。一颂愿令离苦。一颂愿令得乐</p>
<p>经。我为诸众生苦行百千劫以大智慧力皆令出苦海我为诸含识演说甚深经最胜金光明能除诸恶业</p>
<p>赞曰。次二颂愿起行。一颂愿为生修福智。一颂愿为生说正法</p>
<p>经。若人百千劫造诸极重罪暂时能发露众恶尽消除依此金光明作如是忏悔由斯能速尽一切诸苦业胜定百千种不思议总持根力觉道支修习常无倦</p>
<p>赞曰。次三颂愿他修行。初二颂愿劝他灭恶。后一颂愿劝他修善</p>
<p>经。我当至十地具足珍宝处圆满佛功德济度生死流。我于诸佛海甚深功德藏妙智难思议皆令得具足</p>
<p>赞曰。次二颂愿自果满。初颂愿因满利生。后颂愿果圆自具。令言虽通自他今意取令自具。前已愿生令住十地。福智圆满已成佛导群迷竟</p>
<p>经。唯愿十方佛观察护念我皆以大悲心哀受我忏悔</p>
<p>赞曰。下有十三颂。第二复次多忏业障。文分为四。初十颂明忏悔。次一颂明随喜。次一颂明发愿。后一颂回向忏悔。中分三。此初一颂请护述依</p>
<p>经。我于多劫中所造诸恶业由斯生苦恼哀愍愿消除</p>
<p>赞曰。次八颂正明忏悔。复分为四。此初一颂总标忏愿</p>
<p>经。我造诸恶业常生忧怖心于四威仪中曾无欢乐想</p>
<p>赞曰。次一颂述己忧深</p>
<p>经。诸佛具大悲能除众生怖愿受我忏悔令得离忧苦</p>
<p>赞曰。乞愿许悔</p>
<p>经。我有烦恼障及以诸报业愿以大悲水洗濯令清净</p>
<p>赞曰。次下五颂愿忏令除。复分为四。此初一颂愿忏灭三障。佛以大悲灭三障火。复除罪垢故喻如水</p>
<p>经。我先作诸罪及现造恶业至心皆发露咸愿得蠲除。未来诸恶业防护令不起设令有违者终不敢覆藏</p>
<p>赞曰。次二颂愿忏三世罪。蠲亦除也。过现已造。忏之愿除。未来未造。愿忏防令不起</p>
<p>经。身三语四种意业复有三系缚诸有情无始恒相续由斯三种行造作十恶业如是众多罪我今皆忏悔</p>
<p>赞曰。次二颂愿忏三业罪。即同十住毗婆沙第四所明忏悔。云三三合九种从三烦恼起。合九种者即前三业及三世并三报业。谓顺生现后受业。合之为九。今者加三障除三报业。此经据总。彼论约受有别。故俱成九各不相违。此九皆从贪嗔痴起云从三烦恼起。又彼论问三顺受中有定不定云何忏悔除耶。彼论答云。亦非皆灭。若定报者愿得今身偿故。此亦据报定时不定说。若时报俱定彼即不论。彼约中容忏悔者说。若能增上忏罪皆除故。涅槃经云。若入我法即不决定。又瑜伽论云。依未解脱者建立定报。此意约未种解脱分者。依之立定报业。若种解脱分者则总不定。不尔有情如何三生修即入圣。非皆唯有三生定报故。十业道义如别章</p>
<p>经。我造诸恶业苦报当自受今于诸佛前至诚皆忏悔</p>
<p>赞曰。次一颂属自结忏</p>
<p>经。于此赡部洲及他方世界所有诸善业今我皆随喜</p>
<p>赞曰。第二复次中第二随喜。随者顺也。喜者庆悦故。随即以信欲胜解三法为体。故成唯识云。若印顺者体即胜解。若乐顺者体即是欲。忍既信因欲即信果。故信及因果为其随体。喜即喜受。或此喜者非必喜受。但心心所总聚假立。庆悦名喜。或即不嫉故喜无量。以不嫉为体。此释为正。因随生喜即随之喜。或亦随亦喜名为随喜</p>
<p>经。愿离十恶业修行十善道安住十地中常见十方佛</p>
<p>赞曰。第三发愿</p>
<p>经。我以身语意所修福智业愿以此善根速成无上慧</p>
<p>赞曰。回向。以后智为体。又解。二颂俱是发愿。初因后果</p>
<p>我今亲对十力前发露众多苦难事</p>
<p>赞曰。下四十二颂是第三复次。广明忏愿。多忏报障。文分为五。初四颂悔过。次十一颂叹佛功德。次二十五颂发愿。次一颂随喜。次一颂回向。初忏悔中文复分三。此初半颂归诚总标</p>
<p>经。凡愚迷惑三有难恒造极重恶业难我所积集欲邪难常起贪爱流转难于此世间耽着难一切愚夫烦恼难狂心散动颠倒难及以亲近恶友难于生死中贪染难嗔痴暗钝造罪难生八无暇恶处难未曾积集功德难</p>
<p>赞曰。此次三颂别悔诸难。三颂十二句一句为一难。一凡夫不了苦果难。二长时恒造恶业难。三由计我所积集难。四由贪流转三界难。五于世乐果耽着难。六由依凡身起惑难。七邪心散动起倒难。八由恶友所摄难。九不了生死染着难。十由因三毒造罪难。十一生于无暇恶报难。十二无始未殖善因难。此意由恶业故生无暇。由不修善故起过。故今悉忏</p>
<p>经。我今皆于最胜前忏悔无边罪恶业</p>
<p>赞曰。此后半颂结悔悔诸过</p>
<p>经。我今归依诸善逝我礼德海无上尊如大金山照十方唯愿慈悲哀摄受</p>
<p>赞曰。下十一颂叹佛功德。文分为三。初一颂总标归礼赞。次五颂随分见德赞。后五颂显德无穷赞。此初也</p>
<p>经。身色金光净无垢目如清净绀琉璃吉祥威德名称尊大悲慧日除众闇</p>
<p>赞曰。随分见德赞。赞十三种德。此中有四。初一句赞体金光德。次一句赞目绀净德。次一句赞威势名闻德。次一句赞悲智破闇德</p>
<p>经。佛日光明常普遍善净无垢离诸尘牟尼月照极清凉能除众生烦恼热</p>
<p>赞曰。此有二德。初半颂赞遍智离染德。次半颂赞令证涅槃德。牟尼能以涅槃清凉除众生烦恼之热故</p>
<p>经。三十二相遍庄严八十随好皆圆满福德难思无与等如日流光照世间</p>
<p>赞曰。此有三德。初一句赞三十二相德。次一句赞八十随好德。次半颂赞成就有情德。如大庄严论云。譬如盛日。四摄相应发心亦如是。如日熟谷成就众生故。若增一阿含经云。日出有四事。一者日出时众瞑悉除。二农夫作务。三百鸟悉鸣。四婴儿啼哭。佛告诸比丘。若日出时众瞑除者。喻佛出世除去痴闇靡不明照人民之类。普共田作者。譬檀越施主随时供给衣服．饮食．床席．卧具．病缘医药。百鸟鸣者。譬如高德诸法师等能为四众说微妙法。婴儿啼者。此喻弊魔见佛出世心大愁恼</p>
<p>经。色如琉璃净无垢犹如满月处虚空妙玻璃网映金躯种种光明以严饰</p>
<p>赞曰。此有二德。初半颂赞随感应现德。如涅槃经月喻品说见半满等。次半颂赞焰网庄严德。妙颇璃白红色。如法华经云。如净琉璃中内现真金像等</p>
<p>经。于生死苦暴流内老病忧愁水所漂如是苦海难堪忍佛日舒光令永竭</p>
<p>赞曰。此一颂赞断他生死德。言暴流者即四暴流。一欲暴流。即欲界修惑。二有。即上二界修惑。三见。即三界见道烦恼。四无明暴流即三界见修无明。准此前三皆除无明。然诸论中说惑为暴流据因。此说生死苦为暴流即谈果也。或可。因果合名生死。老病忧愁漂溺有情如暴流。深广难度如苦海。瑜伽论第七十云。五法相似生死大海得大海名。一处所无边相似故。二甚深相似故。三难度相似故。四不可食相似故。此意大海俱苦皆不可食。生死亦尔。皆不可乐。五大宝所依相似故(此意一切众宝皆依于海于生死中方得三乘功德故也)五义之中今取前四云难堪忍。佛慧日光烁令涸竭</p>
<p>经。我今稽首一切智三千世界希有尊光明晃耀紫金身种种妙好皆严饰</p>
<p>赞曰。下五颂显德无穷赞。分二。此初一颂归礼总赞</p>
<p>经。如大海水量难知大地微尘不可数如妙高山叵称量亦如虚空无有际诸佛功德亦如是一切有情不能知于无量劫谛思惟无有能知德海岸尽此大地诸山岳析如微尘能算知毛端渧海尚可量佛之功德无能数一切有情皆共赞世尊名称诸功德清净相好妙庄严不可称量知分齐</p>
<p>赞曰。下四颂陈德别赞。四颂为四。此初一颂赞德过喻分。次一颂赞过情计分。次一颂赞德过算分。次一颂赞德过说分。大同金刚般若经论过于四分。又初一颂或即如次赞佛常乐我净四德。或通赞德。有其四种。一德深如海。二德众如尘。三德高如山。四德广如空。若宝云经第四云。菩萨复有十法。譬如大海。何等为十。一是大宝藏。二深广难度。三广大无边。四次第渐深。五不与烦恼同处而宿。六寂灭一相。七众流竞注皆悉容受。八潮不失时。九能为他人作归依处。十而无竭尽云何是大宝藏。亦如大海。众宝出中人取不减。菩萨亦尔。无边众生信心修行。功德宝藏亦复不减。譬如大海深广难度。菩萨亦尔。智度大海天魔外道无能度者如海无边。菩萨亦尔。功德智慧广大无边如海渐深。菩萨亦尔。成一切种智以渐转深。譬如大海不宿死尸。菩萨法海一切结漏烦恼死尸及恶知识亦不同宿。譬如大海众流注中皆同一味。菩萨亦尔。一切功德至种智海亦同一味。譬如大海能容众流然不增减。菩萨亦尔。听受一切佛法亦为众说而无增减。譬如大海潮不失时。菩萨亦尔。于所成就众生亦潮不过限。譬如大海一切大身依止窟宅。菩萨亦尔。为一切大心众生作依止窟宅。譬如大海无有穷尽。菩萨亦尔。为一切众生随应说法无有穷尽。准此文意即是说佛。云何知然。言种智一味结漏死尸皆不容宿故。菩萨留惑至惑尽故。未成一切种智故。云菩萨者就因为名。或通因果有此十义。故赞如海。今此经中且约第三一义如海。余略不言。若准大庄严论云。譬如大海。忍波罗蜜相应发心亦复如是。诸来违逆心不动故。譬如大地。最初发心亦复如是。一切佛法能生持故。譬如山王。禅波罗蜜相应发心亦复如是。物无能动。以不乱故。彼有喻六度四摄四无量等。此略喻第三第四。如空即十地经无尽句中第三虚空界尽。以影余故</p>
<p>经。我之所有众善业愿得速成无上尊</p>
<p>赞曰。下二十五颂发愿。分二。初五颂自他利愿。后二十颂唯利他愿。初中复二。初三颂求果愿。后二颂求因愿。初果愿中有二。此半颂求果自利愿</p>
<p>经。广说正法利群生悉令解脱于众苦降伏大力魔军众当转无上正法轮久住劫数难思议充足众生甘露味犹如过去诸最胜六波罗蜜皆圆满灭诸贪欲及嗔痴降伏烦恼除众苦</p>
<p>赞曰。此二颂半求果利他愿。于中初半颂愿令得择灭。次半颂愿令降天魔。次半颂愿令得涅槃。次半颂愿令修六度。次半颂愿令除六障。如文句知</p>
<p>经。愿我常得宿命智能忆过去百千生亦常忆念牟尼尊得闻诸佛甚深法愿我以斯诸善业奉事无边最胜尊远离一切不善因恒得修行真妙法</p>
<p>赞曰。下二颂求因愿略有四愿。初半颂求宿命智愿。次半颂求六念愿。六念者。念佛．念法．念僧．念戒．念施．念天。此且举二。次半颂求善友愿。次半颂求离恶修善愿</p>
<p>经。一切世界诸众生悉皆离苦得安乐所有诸根不具足令彼身相皆圆满</p>
<p>赞曰。下二十颂明唯利他有二。初十六颂愿他得世果。次四颂愿他得出世果。初中有二。初十四颂愿得现在果。后二颂令得未来果。现果分二。初七颂愿令离苦。后七颂愿令得乐。初中有三。此初一颂总标拔苦</p>
<p>经。若有众生遭病苦身形羸瘦无所依咸令病苦得消除诸根色力皆充满</p>
<p>赞曰。次下五颂半别明离苦有五。此即第一一颂拔诸疾病苦</p>
<p>经。若犯王法当刑戮众苦逼迫生忧恼彼受如斯极苦时无有归依能救护</p>
<p>赞曰。下三颂第二拔刑罚苦有二。初一颂标有苦无救</p>
<p>经。若受鞭杖枷锁系种种苦具切其身无量百千忧恼时逼迫身心无暂乐皆令得免于系缚及以鞭杖苦楚事将临刑者得命全众苦皆令永除尽</p>
<p>赞曰。下二颂愿为断除。于中初一颂半令离枷锁鞭杖苦。次半颂令离残害断命苦</p>
<p>经。若有众生饥渴逼令得种种殊胜味盲者得视聋者闻跛者能行哑能语</p>
<p>赞曰。此中有二。第三令离饥渴苦。第四令离不具诸根苦</p>
<p>经。贫穷众生获宝藏仓库盈溢无所乏皆令得受上妙乐无一众生受苦恼</p>
<p>赞曰。下初半颂第五令离贫穷苦。后半颂第三结令离苦</p>
<p>经。一切人天皆乐见容仪温雅甚端严悉皆现受无量乐受用丰饶福德具</p>
<p>赞曰。下七颂愿令他得乐。有十二。此中有二。初半颂令得人天敬爱乐。次半颂令得丰诸珍玩乐</p>
<p>经。随彼众生念妓乐承妙音声皆现前念水即现清凉池金色莲华泛其上</p>
<p>赞曰。此有二乐。初半颂令得伎乐随念乐。次半颂令得池沼随心乐</p>
<p>经。随彼众生心所念饮食衣服及床敷金银珍宝妙琉璃璎珞庄严皆具足</p>
<p>赞曰。此有二乐。初半颂令得四事随念乐。次半颂令得七宝珠璎严具乐</p>
<p>经。勿令众生闻恶响亦复不见有相违所受容貌悉端严各各慈心相爱乐</p>
<p>赞曰。此有二乐。初半颂令得美名和穆乐。次半颂令得端严慈爱乐</p>
<p>经。世间资生诸乐具随心念时皆满足所得珍财无吝惜分布施与诸众生</p>
<p>赞曰。此有二乐。初半颂令得资什随心乐。次半颂令得无贪乐施乐</p>
<p>经。烧香末香及涂香众妙杂华非一色每日三时从树堕随心受用生欢喜普愿众生咸供养十方一切最胜尊三乘清净妙法门菩萨独觉声闻众</p>
<p>赞曰。此有二乐。初一颂令得香华随意乐。次一颂令得供养三宝乐</p>
<p>经。常愿勿处于卑贱不堕无暇八难中生在有暇人中尊恒得亲承十方佛愿得常生富贵家财宝仓库皆盈满颜貌名称无与等寿命延长</p>
<p>经。劫数</p>
<p>赞曰。下二颂愿他得未来果有五。初半颂令得不生八难乐。次半颂令得常遇世尊乐。次半颂令得常生富贵乐。次一句令得形妙名闻乐。次一句令得寿命延长乐</p>
<p>经。悉愿女人变为男勇健聪明多智慧一切常行菩萨道勤修六度到彼岸</p>
<p>赞曰。下四颂令得他出世果有六。此中有二。初半颂令得男身聪慧乐。次半颂令得常行觉品乐</p>
<p>经。常见十方无量佛宝王树下而安处处妙琉璃师子座恒得亲承转法轮</p>
<p>赞曰。此有二乐。初半颂令得见佛出现乐。次半颂令得亲承演说法乐</p>
<p>经。若于过去及现在轮回三有造诸业能招可厌不善趣愿得消灭永无余一切众生于有海生死罥网坚牢缚愿以智剑为断除离苦速证菩提处</p>
<p>赞曰。此有二乐。初一颂令他得除自苦乐。次一颂令他得除生死乐</p>
<p>经。众生于此赡部内或于他方世界中所作种种胜福因我今皆悉生随喜</p>
<p>赞曰。此一颂是第三广忏愿中第四随喜</p>
<p>以此随喜福德事及身语意造众善愿此胜业常增长速证无上大菩提</p>
<p>赞曰。此一颂第五四回向即十度中第七方便。方便有二。一回向方便。二拔济方便。此回向也。后智为体。上句虽有愿言下句意明方便。不尔与前发愿何别。前已发愿言我之所有众善业。愿得速成无上尊等竟。故此回向</p>
<p>经。所有礼赞佛功德深心清净无瑕秽回向发愿福无边当超恶趣六十劫</p>
<p>赞曰。下四颂大段第二别明胜中。第四明胜劝修有五。此初一颂明修前业能越恶趣</p>
<p>经。若有男子及女人婆罗门等诸胜族合掌一心赞叹佛生生常忆宿世事</p>
<p>赞曰。此一颂明修前业能得宿命</p>
<p>经。诸根清净身圆满殊胜功德皆成就愿于未来所生处常得人天共瞻仰</p>
<p>赞曰。此初半颂明修前业得胜身福满。次半颂得天人敬仰</p>
<p>经。非于一佛十佛所修诸善根今得闻百千佛所种善根方得闻斯忏悔法</p>
<p>赞曰。明得闻此法即供养多佛。此意明。但得听闻尚曾供养多佛。况能闻已而修行。此同般若及法华经。劝进修习故</p>
<p>经。尔时世尊闻此说已赞妙幢菩萨言善哉善哉</p>
<p>赞曰。下品第三大段世尊赞印。即文分为三。此初赞也</p>
<p>经。善男子如汝所梦金鼓出声赞叹如来真实功德并忏悔法若有闻者获福甚多广利有情灭除罪障</p>
<p>赞曰。次印也。前之颂中妙幢说闻此法灭罪得福。恐人不信。故佛为印</p>
<p>经。汝今应知此之胜业皆是过去赞叹发愿宿习因缘及由诸佛威力加护此之因缘当为汝说</p>
<p>赞曰。后许说梦因。即下莲华喻赞品是</p>
<p>经。时诸大众闻是法已咸皆欢喜信受奉行</p>
<p>赞曰。第四大段大众喜行</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>