<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛顶尊胜陀罗尼经教迹义记疏叙</p>
<p>曩者佛陀波利三藏远涉流沙。礼谒五台大圣文殊垂诲。重还西域赍斯经来。然则东方。救济方便。盖无过于斯经也。先历五译。未有释家玄诠微趣将焉克通。千福法崇尊者曾游不空三藏门。大小乘教暨秘密藏靡弗该贯。乃作之疏。厥为体也取事众典断目一理。灭祸销殃之秘。延寿益龄之妙。骸沾咒土之功。体拂遗尘之利。入此而出彼。以浅而为深。真得经意者乎。南山基公憾世得疏者甚罕。订鱼鲁正讹谬。乃托梓以弘海宇。近有一妄庸人。漫裁疏文杂诸鄙辞。如截蜀锦绍褴缕碎隋珠参瓦砾然矣。今复得觌全珠完锦。抑基公之赐也哉。余尝恶世人玩新遗旧。遇此盛举随喜罔极。乃叙其事且劝后哲。懋复古之学云</p>
<p>安永己亥正月　　　沙门　智晖谨撰</p>
<p>代宗睿文武孝宝应元圣皇帝特　敕令天下僧尼诵尊胜真言奉　敕语京城修功德使李元琮。天下僧尼诵佛顶尊胜陀罗尼。限一月日诵令精熟。仍仰每日诵二十一遍。每年至正月一日。遣贺正使具所诵遍数进来</p>
<p>大历十一年二月八日内谒者监李宪诚</p>
<p>宣</p>
<p>沙门乘如等言。伏奉今月十七日中书门下敕牒。令天下僧尼并诵尊胜陀罗尼者。自天明诏抃跃无任。乘如闻。大云普覆三草皆滋。皇泽一施万物咸润。伏惟</p>
<p>陛下润清净之秘印。协甘露之妙门。开佛顶用如来之慈。息人灾行天帝之事。举国讽诵向合风雪。触类所闻咸除氛雾。岂保厘于刹土亦澄澹于身心。凡在缁林实荷鸿造。不胜仰戴　圣恩殊常之至。谨诣右银台门。奉表陈谢以闻。沙门乘如等诚欢诚喜谨言</p>
<p>大历十一年二月二十二日京城释门众大安国寺上座内外临坛大德乘如等状进</p>
<p>敕批。佛顶真言神力普救。受持严洁灵应无方。广欢诵习。拯济群品。师等梵园领袖慰惬当深谢知</p>
<p>沙门慧朗等言。伏奉恩敕。令天下僧尼诵持佛顶尊胜真言者。诸佛之心目。苍生之津梁陛下受佛付嘱。申以法化。慧朗迹在缁门。又叨近侍。愚诚之分。实惊实喜。伏惟　陛下谋协圣慈阴赞生利。致仁寿之域已在一言。播无疆之休以靖万国。山川鬼神亦莫不宁。鸟兽鱼鳖[ㄠ-ㄙ+?]将获祐。僧有将进之路。俗成同善之风。此则陛下超天下之恩。忝承至道为用。岂愚僧日用而知者哉。生植之泽以云深厚。诲诱之德上答何陛。谨附中使元应金。奉表陈谢以闻。诚欢诚喜谨言</p>
<p>大历十一年二月二十三日京大兴善寺镇国文殊内阁院供奉赐紫袈裟沙门慧朗等状进</p>
<p>敕批。佛顶真言神力广被。庶资弘益普及含灵。比令诵持有劳表谢也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>