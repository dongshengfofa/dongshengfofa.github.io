<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大明度经卷第四</p>
<p>　　　　南吴月支国居士支谦译</p>
<p>　　不可计品第十一</p>
<p>善业白佛言。极大究竟明度无极。无量无与等者。佛言。然如来无师一切智。是故明度不可称量。安隐究竟无与等者。善业白佛言。云何天中天。如来无师一切知无量无边。佛言。五阴不可计量诸法亦尔。五阴无边诸法边幅无获其际者。用何等故五阴诸法亦尽处。云何善业。虚空可计尽不。对曰。不可尽天中天。佛言。诸法亦然。用是故如来法诸法无边量。用法无量故。发心起学无量明度。如是本无心念。譬如虚空无心无念有心有念因随作是说不可称计时。五百比丘二十比丘尼得应仪。六十清信士清信女皆得沟港二十闿士逮得无所从生法乐。皆当于是贤劫中受决。对曰。甚深天中天。明度极大安隐究竟。佛言。如尔云矣出一切智诸闿士缘一觉道悉从中出。譬若转轮圣王一切国土皆为臣隶王无所忧。佛法缘一觉法应仪法皆从中出。立五阴不受不入。沟港频来不还应仪缘一觉。一切智道不受不入。善业问。何等一切智不受不入。佛言。云何若见应仪等所入不。对曰。不见也。天中天。佛言。善哉善哉。我亦不见如来所入处。如我无所入。一切智亦无所入。爱欲天子梵天子俱白佛言。甚深天中天。明度难了也。正使三千国土人民过去佛时所作功德。一切皆信已具足过一劫。方是深明度中乐一日念不可量深出彼德有余。佛告诸天子。正使复有贤人。闻是深法已得证。疾使彼辈所信乐过一劫。其功德不及是也。诸天子闻是头面着佛足。绕稍稍却远。俱不复现各自还去。善业白佛。若有闿士大士信是明度者。从何所来生。佛言。譬如新生犊子不离母。如是闿士大士闻明度已终不离经师。为从人道中来生。善业白言。若有逮是功德有从他方佛刹来生者无。佛言。有他方佛刹供养已从彼来生。若于兜术天上从慈氏闿士问慧。今欲求是法不懈。持是功德复还得是经。若有前世时闻不问中慧。今生闻是经。于中有疑厌不信乐。其人前世不从师问中事。复次闿士大士前世时闻是问其中慧。若一日二三日至五日。持是功德今复还得是经便信乐之。若有欲乐闻时。用是乱故其心数转。如称乍低乍仰。从新学来如是少信乐。当堕两处应仪缘一觉道中。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>