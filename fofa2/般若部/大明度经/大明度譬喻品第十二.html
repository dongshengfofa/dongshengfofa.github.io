<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>譬喻品第十二</p>
<p>佛告善业。譬若大海中船卒坏。其船中人不取板樯不能得渡必于水死。若得板若樯有健者乘骑便不死。当知顺随海水出也。闿士大士有信乐有定行有精进。欲得无上正真道而不得明度。变谋明慧不得学。当中道得应仪缘一觉道。其有信乐定行精进。欲逮无上正真道。得学明度权慧者。终不中道懈。过出应仪缘一觉去。正在无上正真道中立。譬若士女持坏瓶取水。知不久必坏。所以然者未成故。学不逮此深法。终不能逮一切智。便中道厌却堕二道中。譬若持瓦瓶行担水安隐归至。何以故。已成故学得深法知终不中道息恣心上无上正真道。譬若大海中船。不善护以财物着中。至于道坏财物离散亡其重宝。如是闿士大士正使至意学不得深法。当知中道厌便亡名宝。中道懈怠堕二道中。譬若有人施张大海中。故船补治持财物着中有所至。不中道坏必到其处。如是闿士大士有信乐定行精进学。又得深法终不中懈。正上无上正真道中立。终不堕两道正向佛门。譬如人年老而身病。云何是人能从床自起不。善业言。不能天中天。或时起无力不能自致。正使病愈能自起会不能行步。佛言。如是闿士大士具如上所行学。不得深法而欲逮无上正真道终不至佛。当中道懈堕二道中。譬如老病人除愈欲起行。有健人来扶持之告曰。无恐我自相送。终不中道相弃送着所乐处。如是具有上行闿士学得此深明度无极变谋明慧。当知终不中道懈必能究竟。于中得无上正真道。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>