<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>清净品第七</p>
<p>善业白佛言。少晓明度无极未狎习者。佛言。五阴清净道清净。道清净五阴亦清净适等无异。五阴清净一切智清净一切智清净五阴亦清净等无异。今断前亦断。今不坏前亦不坏。今正等无异。秋露子白佛言。甚深清净天中天。佛言清净。秋露子极明虚无无瑕秽。无所有无不遍无生欲无色想。清净天中天。佛言。清净矣。又曰。五阴清净天中天。佛言。不知不随不想清净矣。又曰。一切知明度不增不减。何以故。无所有经护清净。佛言。清净矣。善业白佛言。意清净五阴清净。五阴清净意亦清净。天中天。佛言。本清净矣。一切知清净道亦清净。佛言。本清净矣。五阴无边意亦无边。佛言。本清净矣。大士明照其原。其故明度本清净。不在彼不在此不中本清净矣。善业白佛言。闿士有想便离明度远。佛言。善哉如尔言。有名想便着。曰难及天中天。是明度如来安济群生说是于着。秋露子问善业何所为着。答曰。念五阴空着。念往古来今皆着。释问善业。何因着。答曰。心想念施与无上正真道心无当。何等施是善人欢乐。教人于本空。如是无过。如佛所教出于诸着中去。佛言。善哉。汝为闿士大士依空不着。复次若有深着想念如来随所想便为着。往古来今佛无所著法。代欢喜以施。作无上正真道者。法无往古来今。一切不得有施想。无念无见无闻无心不念心。对曰。甚深天中天。佛言。明度本清净矣。善业言。自归明度。佛言。法无作者无作无上正真道者。善业言。如佛教无作者。佛言。不两法本无一本无是本无无作。是本无者。如是一切疾过着去。对曰。难了天中天。佛言。如是无得佛者。对曰。明度不可计也。佛言。然心不自知心。善业言。无作明度者。天中天。佛言。无师作者。求明度不五阴求。不空五阴求为求明度。五阴不满为非五阴。不求为求明度。对曰。难及天中天。着无著。天中天。着无著是者为不着。佛言。五阴不着不求为求明度。五阴着为不求明度。沟港频来不还应仪缘一觉着为不求。何以故。着出一切知中。如是闿士着不着为出为守一切知。对曰。难逮天中天。甚深所说法。说之不减不说不增。佛言。如是不减不增。所以然者如来尽称誉虚空亦不增减。譬如幻人誉毁不能使其有喜戚增减矣。吾经说众生各学讽诵经亦不增减。谦苦求明度守者。不懈不恐不动不转。随是教不舍还。何以故。作是守者为守空诸天人鬼龙皆当为作礼。以其服大慈法铠与虚空战。济众生之祸现世景摸之故也。善业言。被铠誉虚空举三处人至大精进上勇猛。天中天。法如虚空故。索无上正真道。欲得平等最正觉。有异比丘心念。自归明度者为无生灭法。释语善业。作是求随是教何因随是教。善业言。明度随是教者。为随空教。释白佛言。学明度者当说几闻。善业。云何释。见法不当所护者。随是教者众生不能得其便也。行明度护为护虚空。云何释。有力者能护响不。曰不能也。如响亦无想念。为求明度持佛威神。三千大千诸释梵四天王诸尊天王。一切皆来为佛作礼。绕三匝却住一面。念千佛号字形容被服所出国土皆如释迦文。其弟子字皆如善业。问明度者皆如释。其本教授时皆同一处。闿士大士皆被大铠学明度。佛告善业。慈氏闿士作无上正真平等觉时。亦当于是说明度。曰云何说五阴。不受说不空说不着说不脱五阴说。叹曰。清净天中天。佛言。五阴清净明度清净如空也。对曰。五阴无秽天中天。佛言。无秽矣。善业言。学是者不横死也。诸尊天常随之。经师月八日十四日十五日说经时。诸闿士常来大会。佛言。是善士女得功德甚多难计。所以然者。明度无所近法无所取经。无有无得无瑕无玷无求无想。是为求明度。无所观见法。诸天子心大欢喜同声而叹曰。斯天下乃再见经轮转。佛告善业。不两经轮转。无所从生法不来不去如是。善业言。求安闿士诸法皆无所挂碍。作无上正真道平等正觉。佛言。无经轮转无经还何所为经轮转。无见经还何所为经轮转。无见经无观法。何以故。诸经所生如虚空无转无去。作是说便为说经。无说经者无闻者无证。是说经者为灭度。是说经为无人。善业白佛。如虚空无极悉明度。平观诸法无不明了。天中天。本空无上诸法不可逮。无著无身无去无来。无有无持无尽无根。无所从生无灭无作。无师不知无想无所挂碍无适无坏无本。如幻无见如梦无我。清净无秽不可见无处。定不动摇。无念平等。不动法不移。无欲法无异无所生。向无想去垢尽恚恨。无人人本无不观法无所起。不至边无所止。不腐无败无不入。诸应仪缘一觉所不能及。不乱无误不可量。无小法无形。无所生起无苦诸法。不相侵无我无所著空。诸法无所出。力无能胜者。不可计出计去。无所畏心不懈。如来诸法本无无师。无为寂寞明度无极。天中天。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>