<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大般若波罗蜜多经卷第三百八十四</p>
<p>　　　　三藏法师玄奘奉　诏译</p>
<p>　　初分诸法平等品第六十九之二</p>
<p>时具寿善现白佛言。世尊。若一切法皆如化者。诸所变化皆无实色。亦无实受想行识。诸所变化皆无实眼处。亦无实耳鼻舌身意处。诸所变化皆无实色处。亦无实声香味触法处。诸所变化皆无实眼界。亦无实耳鼻舌身意界。诸所变化皆无实色界。亦无实声香味触法界。诸所变化皆无实眼识界。亦无实耳鼻舌身意识界。诸所变化皆无实眼触。亦无实耳鼻舌身意触。诸所变化皆无实眼触为缘所生诸受。亦无实耳鼻舌身意触为缘所生诸受。诸所变化皆无实地界。亦无实水火风空识界。诸所变化皆无实因缘。亦无实等无间缘所缘缘增上缘。诸所变化皆无实从缘所生诸法。诸所变化皆无实无明。亦无实行识名色六处触受爱取有生老死愁叹苦忧恼。诸所变化皆无实世间法。亦无实出世法。诸所变化皆无实有漏法。亦无实无漏法。诸所变化皆无实有为法。亦无实无为法。诸所变化皆无实杂染法。亦无实清净法。诸所变化皆无实轮回五趣生死。亦无实解脱五趣生死。云何菩萨摩诃萨于诸有情有胜士用。佛告善现。于意云何。诸菩萨摩诃萨本行菩萨道时。颇见有情可脱地狱傍生鬼界人天趣不。善现答言。不也世尊。不也善逝。佛告善现。如是如是。诸菩萨摩诃萨本行菩萨道时。不见有情可脱三界。何以故。善现。诸菩萨摩诃萨于一切法知见通达皆如幻化都非实有</p>
<p>具寿善现复白佛言。世尊。若菩萨摩诃萨于一切法知见通达皆如幻化都非实有。菩萨摩诃萨为何事故修行布施净戒安忍精进静虑般若波罗蜜多。为何事故修行四静虑四无量四无色定。为何事故修行四念住四正断四神足五根五力七等觉支八圣道支。为何事故修行空无相无愿解脱门。为何事故修行八解脱八胜处九次第定十遍处。为何事故修行一切陀罗尼门一切三摩地门。为何事故修行极喜地离垢地发光地焰慧地极难胜地现前地远行地不动地善慧地法云地。为何事故修行五眼六神通。为何事故修行佛十力四无所畏四无碍解大慈大悲大喜大舍十八佛不共法。为何事故修行无忘失法恒住舍性。为何事故修行一切智道相智一切相智。为何事故修行一切菩萨摩诃萨行。为何事故修行诸佛无上正等菩提。为何事故严净佛土。为何事故成熟有情。佛告善现。若诸有情于一切法能自了知皆如幻化都非实有。则菩萨摩诃萨不应无数劫为诸有情行菩萨道。以诸有情于一切法自不能知皆如幻化都非实有。是故菩萨摩诃萨于无数劫为诸有情行菩萨道。复次善现。若菩萨摩诃萨于一切法不如实知皆如幻化都非实有。则不应无数劫为诸有情修菩萨行严净佛土成熟有情。以菩萨摩诃萨于一切法如实了知皆如幻化都非实有故。无数劫为诸有情修菩萨行严净佛土成熟有情尔时具寿善现白佛言。世尊。若一切法如梦如幻如响如像如光影如阳焰如变化事如寻香城。所化有情住在何处。诸菩萨摩诃萨行深般若波罗蜜多拔济令出。佛告善现。所化有情住在名相虚妄分别。诸菩萨摩诃萨行深般若波罗蜜多。从彼名相虚妄分别拔济令出。具寿善现复白佛言。世尊。何谓为名。何谓为相。佛言善现。名皆是客皆是假立皆属施设。谓此名色。此名受想行识。此名眼处。此名耳鼻舌身意处。此名色处。此名声香味触法处。此名眼界。此名耳鼻舌身意界。此名色界。此名声香味触法界。此名眼识界。此名耳鼻舌身意识界。此名男此名女。此名小此名大。此名地狱。此名傍生。此名鬼界。此名人。此名天。此名世间法。此名出世法。此名有漏法。此名无漏法。此名有为法。此名无为法。此名预流果。此名一来果。此名不还果。此名阿罗汉果。此名独觉菩提。此名一切菩萨摩诃萨行。此名诸佛无上正等菩提。此名异生。此名声闻。此名独觉。此名菩萨。此名如来。善现。如是等一切名皆是假立。为表诸义施设诸名。故一切名皆非实有。诸有为法亦但有名。由此无为亦非实有。愚夫异生于中妄执。菩萨摩诃萨行深般若波罗蜜多时。方便善巧教令远离。作如是言。名是分别妄想所起。亦是众缘和合假立。汝等不应于中执着。名无实事自性皆空。非有智者执着空法。如是善现。菩萨摩诃萨行深般若波罗蜜多时。方便善巧为诸有情说离名法。善现。是谓为名。云何为相。善现。相有二种。愚夫异生于中执着。何等为二。一者色相。二者无色相。何谓色相。善现。诸所有色。若过去。若未来。若现在。若内若外。若粗若细。若劣若胜。若远若近。于此刹那诸空法中。愚夫异生分别执着。是名色相。何谓无色相。善现。谓诸所有无色法中。愚夫异生取相分别生诸烦恼。是名无色相。菩萨摩诃萨行深般若波罗蜜多时。方便善巧教诸有情远离二相。复教安住无相界中。虽教安住无相界中。而不令其堕二边执。谓此是相此是无相。如是善现。菩萨摩诃萨行深般若波罗蜜多时。方便善巧令诸有情远离众相。住无相界而无执着</p>
<p>尔时具寿善现白佛言。世尊。若一切法但有名相。所有名相皆是假立分别所起。非实有性。云何菩萨摩诃萨行深般若波罗蜜多时。于诸善法能自增进。亦能令他增进善法。由自善法得增进故。能令诸地渐次圆满。亦能安立诸有情类。随其所应得三乘果。佛告善现。若诸法中少有实事。非但假立有名相者。则菩萨摩诃萨行深般若波罗蜜多时。应于善法不自增进。亦不令他增进善法。善现。以诸法中无少实事。但有假立诸名及相。是故菩萨摩诃萨行深般若波罗蜜多时。以无相为方便。能圆满般若波罗蜜多。以无相为方便。能圆满静虑波罗蜜多。以无相为方便。能圆满精进波罗蜜多。以无相为方便。能圆满安忍波罗蜜多。以无相为方便。能圆满净戒波罗蜜多。以无相为方便。能圆满布施波罗蜜多。以无相为方便。能圆满四静虑四无量四无色定。以无相为方便。能圆满四念住四正断四神足五根五力七等觉支八圣道支。以无相为方便。能圆满空无相无愿解脱门。以无相为方便。能圆满内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。以无相为方便。能圆满真如法界法性不虚妄性不变异性平等性离生性法定法住实际虚空界不思议界。以无相为方便。能圆满苦集灭道圣谛。以无相为方便。能圆满八解脱八胜处九次第定十遍处。以无相为方便。能圆满一切陀罗尼门一切三摩地门。以无相为方便。能圆满极喜地离垢地发光地焰慧地极难胜地现前地远行地不动地善慧地法云地。以无相为方便。能圆满五眼六神通。以无相为方便。能圆满佛十力四无所畏四无碍解大慈大悲大喜大舍十八佛不共法。以无相为方便。能圆满无忘失法恒住舍性。以无相为方便。能圆满一切智道相智一切相智。以无相为方便。于诸善法自圆满已。亦能令他圆满善法。如是善现。以一切法无少实事。但有假立诸名及相。诸菩萨摩诃萨。于中不起颠倒执着。于诸善法能自增进。亦能令他增进善法。复次善现。若诸法中有毛端量实法相者。则菩萨摩诃萨行深般若波罗蜜多时。于一切法不应觉知无相无念。亦无作意无漏性。已证得无上正等菩提。安立有情于无漏法。何以故。善现。诸无漏法皆无相无念无作意故。如是善现。菩萨摩诃萨行深般若波罗蜜多时。安立有情于无漏法。乃名真实饶益他事</p>
<p>时具寿善现白佛言。世尊。若一切法真无漏性。无相无念亦无作意。何缘世尊。尝如是数。此是世间法。此是出世法。此是有漏法。此是无漏法。此是有为法。此是无为法。此是有罪法。此是无罪法。此是有诤法。此是无诤法。此是流转法。此是还灭法。此是共法。此是不共法。此是声闻法。此是独觉法。此是菩萨法。此是如来法耶。佛告善现。于意云何。世间等法与无相等无漏法性为有异不。善现答言。不也世尊。不也善逝。佛告善现于意云何。声闻等法与无相等无漏法性为有异不。善现答言。不也世尊。不也善逝。佛告善现。世间等法岂不即是无相念等无漏法性。善现答言。如是世尊。如是善逝。佛告善现。若预流果。若一来果。若不还果。若阿罗汉果。若独觉菩提。若诸菩萨摩诃萨法。若佛无上正等菩提。岂不即是无相念等无漏法性。善现答言。如是世尊。如是善逝。佛言善现。由此因缘当知一切法皆是无相等。善现。菩萨摩诃萨学一切法皆是无相无念无作意时。常能增益所行善法。所谓布施净戒安忍精进静虑般若波罗蜜多。若四静虑四无量四无色定。若四念住四正断四神足五根五力七等觉支八圣道支。若内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如法界法性不虚妄性不变异性平等性离生性法定法住实际虚空界不思议界。若苦集灭道圣谛。若空无相无愿解脱门。若八解脱八胜处九次第定十遍处。若一切陀罗尼门一切三摩地门。若极喜地离垢地发光地焰慧地极难胜地现前地远行地不动地善慧地法云地。若五眼六神通。若佛十力四无所畏四无碍解十八佛不共法。若大慈大悲大喜大舍。若无忘失法恒住舍性。若一切智道相智一切相智。诸如是等一切佛法。皆由学无相无念无作意而得增益。所以者何。善现。菩萨摩诃萨除空无相无愿解脱门。更无余要所应学法。何以故。善现。三解脱门能摄一切妙善法故。所以者何。善现。空解脱门观一切法自相皆空。无相解脱门观一切法远离诸相。无愿解脱门观一切法远离所愿。由此三门能摄一切殊胜善法。离此三门所应修习殊胜善法不生长故</p>
<p>复次善现。若菩萨摩诃萨能学如是三解脱门。则能学五蕴。亦能学十二处。亦能学十八界。亦能学六界。亦能学四圣谛。亦能学四缘。亦能学从缘所生诸法。亦能学十二缘起。亦能学内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦能学真如法界法性不虚妄性不变异性平等性离生性法定法住实际虚空界不思议界。亦能学布施净戒安忍精进静虑般若方便善巧妙愿力智波罗蜜多。亦能学极喜地离垢地发光地焰慧地极难胜地现前地远行地不动地善慧地法云地。亦能学四念住四正断四神足五根五力七等觉支八圣道支。亦能学四静虑四无量四无色定。亦能学八解脱八胜处九次第定十遍处。亦能学一切陀罗尼门一切三摩地门。亦能学五眼六神通。亦能学如来十力四无所畏四无碍解十八佛不共法。亦能学大慈大悲大喜大舍。亦能学无忘失法恒住舍性。亦能学一切智道相智一切相智。亦能学严净佛土成熟有情。亦能学诸余无量无边佛法</p>
<p>尔时具寿善现白佛言。世尊。云何菩萨摩诃萨修行般若波罗蜜多时能学五蕴。佛告善现。若菩萨摩诃萨修行般若波罗蜜多时。如实知色受想行识。是为能学五蕴。善现。云何菩萨摩诃萨修行般若波罗蜜多时。如实知色。善现。若菩萨摩诃萨修行般若波罗蜜多时。如实知色相。如实知色生。如实知色灭。如实知色真如。是为如实知色。善现。云何菩萨摩诃萨修行般若波罗蜜多时。如实知色相</p>
<p>善现。若菩萨摩诃萨修行般若波罗蜜多时。如实知色毕竟有孔毕竟有隙。犹如聚沫性不坚固。善现。是名如实知色相。善现。云何菩萨摩诃萨修行般若波罗蜜多时。如实知色生。善现。若菩萨摩诃萨修行般若波罗蜜多时。如实知色来无所从去无所趣。虽无来无去而生法相应。善现。是名如实知色生。善现。云何菩萨摩诃萨修行般若波罗蜜多时。如实知色灭。善现。若菩萨摩诃萨修行般若波罗蜜多时。如实知色来无所从去无所趣。虽无来无去而灭法相应。善现。是名如实知色灭。善现。云何菩萨摩诃萨修行般若波罗蜜多时。如实知色真如。善现。若菩萨摩诃萨修行般若波罗蜜多时。如实知色真如无生无灭无来无去无染无净无增无减。常如其性不虚妄不变易。故名真如。善现。是名如实知色真如。善现。云何菩萨摩诃萨修行般若波罗蜜多时。如实知受。善现。若菩萨摩诃萨修行般若波罗蜜多时。如实知受相。如实知受生。如实知受灭。如实知受真如。是为如实知受。善现。云何菩萨摩诃萨修行般若波罗蜜多时。如实知受相。善现。若菩萨摩诃萨修行般若波罗蜜多时。如实知受毕竟如痈毕竟如箭犹若浮泡。虚伪不住速起速灭。善现。是名如实知受相。善现。云何菩萨摩诃萨修行般若波罗蜜多时。如实知受生。善现。若菩萨摩诃萨修行般若波罗蜜多时。如实知受来无所从去无所趣。虽无来无去而生法相应。善现。是名如实知受生。善现。云何菩萨摩诃萨修行般若波罗蜜多时。如实知受灭。善现。若菩萨摩诃萨修行般若波罗蜜多时。如实知受来无所从去无所趣。虽无来无去而灭法相应。善现。是名如实知受灭。善现。云何菩萨摩诃萨修行般若波罗蜜多时。如实知受真如。善现。若菩萨摩诃萨修行般若波罗蜜多时。如实知受真如无生无灭无来无去无染无净无增无减。常如其性不虚妄不变易故名真如。善现。是名如实知受真如。善现。云何菩萨摩诃萨修行般若波罗蜜多时。如实知想。善现。若菩萨摩诃萨修行般若波罗蜜多时。如实知想相。如实知想生。如实知想灭。如实知想真如。是为如实知想。善现。云何菩萨摩诃萨修行般若波罗蜜多时。如实知想相。善现。若菩萨摩诃萨修行般若波罗蜜多时。如实知想犹如阳焰水不可得。虚妄渴爱而起是想。假施设有。发假言说。善现。是名如实知想相。善现。云何菩萨摩诃萨修行般若波罗蜜多时。如实知想生。善现。若菩萨摩诃萨修行般若波罗蜜多时。如实知想来无所从去无所趣。虽无来无去而生法相应。善现。是名如实知想生。善现。云何菩萨摩诃萨修行般若波罗蜜多时。如实知想灭。善现。若菩萨摩诃萨修行般若波罗蜜多时。如实知想来无所从去无所趣。虽无来无去而灭法相应。善现。是名如实知想灭。善现。云何菩萨摩诃萨修行般若波罗蜜多时。如实知想真如。善现。若菩萨摩诃萨修行般若波罗蜜多时。如实知想真如无生无灭无来无去无染无净无增无减。常如其性不虚妄不变易故名真如。善现。是名如实知想真如。善现。云何菩萨摩诃萨修行般若波罗蜜多时。如实知行。善现。若菩萨摩诃萨修行般若波罗蜜多时。如实知行相。如实知行生。如实知行灭。如实知行真如。是为如实知行。善现。云何菩萨摩诃萨修行般若波罗蜜多时。如实知行相。善现。若菩萨摩诃萨修行般若波罗蜜多时。如实知行。犹若芭蕉叶叶析除实不可得。明无明等众缘所成。业烦恼等和合假立。善现。是名如实知行相。善现。云何菩萨摩诃萨修行般若波罗蜜多时。如实知行生。善现。若菩萨摩诃萨修行般若波罗蜜多时。如实知行来无所从去无所趣。虽无来无去而生法相应。善现。是名如实知行生。善现。云何菩萨摩诃萨修行般若波罗蜜多时。如实知行灭。善现。若菩萨摩诃萨修行般若波罗蜜多时。如实知行来无所从去无所趣。虽无来无去而灭法相应。善现。是名如实知行灭。善现。云何菩萨摩诃萨修行般若波罗蜜多时。如实知行真如。善现。若菩萨摩诃萨修行般若波罗蜜多时。如实知行真如无生无灭无来无去无染无净无增无减。常如其性不虚妄不变易故名真如。善现。是名如实知行真如。善现。云何菩萨摩诃萨修行般若波罗蜜多时。如实知识。善现。若菩萨摩诃萨修行般若波罗蜜多时。如实知识相。如实知识生。如实知识灭。如实知识真如。是为如实知识。善现。云何菩萨摩诃萨修行般若波罗蜜多时。如实知识相。善现。若菩萨摩诃萨修行般若波罗蜜多时。如实知识犹如幻事。众缘和合假施设有实不可得。谓如幻师或彼弟子。于四衢道幻作四军。所谓象军马军车军步军。或复幻作诸余色类。相虽似有而无其实。识亦如是实不可得。善现。是名如实知识相。善现。云何菩萨摩诃萨修行般若波罗蜜多时。如实知识生。善现。若菩萨摩诃萨修行般若波罗蜜多时。如实知识来无所从去无所趣。虽无来无去而生法相应。善现。是名如实知识生。善现。云何菩萨摩诃萨修行般若波罗蜜多时。如实知识灭。善现。若菩萨摩诃萨修行般若波罗蜜多时。如实知识来无所从去无所趣。虽无来无去而灭法相应。善现。是名如实知识灭。善现。云何菩萨摩诃萨修行般若波罗蜜多时。如实知识真如。善现。若菩萨摩诃萨修行般若波罗蜜多时。如实知识真如无生无灭无来无去无染无净无增无减。常如其性不虚妄不变易故名真如。善现。是名如实知识真如。复次善现。若菩萨摩诃萨修行般若波罗蜜多时。如实知色色自性空。如实知受受自性空。如实知想想自性空。如实知行行自性空。如实知识识自性空。善现。是为菩萨摩诃萨修行般若波罗蜜多时能学五蕴</p>
<p>具寿善现白佛言。世尊。云何菩萨摩诃萨修行般若波罗蜜多时。能学十二处。佛告善现。若菩萨摩诃萨修行般若波罗蜜多时。如实知眼处眼处自性空。如实知耳鼻舌身意处耳鼻舌身意处自性空。如实知色处色处自性空。如实知声香味触法处声香味触法处自性空。如实知内处内处自性空。如实知外处外处自性空。善现。是为菩萨摩诃萨修行般若波罗蜜多时能学十二处。具寿善现白佛言。世尊。云何菩萨摩诃萨修行般若波罗蜜多时。能学十八界。佛告善现。若菩萨摩诃萨修行般若波罗蜜多时。如实知眼界眼界自性空。如实知色界眼识界及眼触眼触为缘所生诸受色界乃至眼触为缘所生诸受自性空。如实知耳界耳界自性空。如实知声界耳识界及耳触耳触为缘所生诸受声界乃至耳触为缘所生诸受自性空。如实知鼻界鼻界自性空。如实知香界鼻识界及鼻触鼻触为缘所生诸受香界乃至鼻触为缘所生诸受自性空。如实知舌界舌界自性空。如实知味界舌识界及舌触舌触为缘所生诸受味界乃至舌触为缘所生诸受自性空。如实知身界身界自性空。如实知触界身识界及身触身触为缘所生诸受触界乃至身触为缘所生诸受自性空。如实知意界意界自性空。如实知法界意识界及意触意触为缘所生诸受法界乃至意触为缘所生诸受自性空。善现。是为菩萨摩诃萨修行般若波罗蜜多时能学十八界。具寿善现白佛言。世尊。云何菩萨摩诃萨修行般若波罗蜜多时能学六界。佛告善现。若菩萨摩诃萨修行般若波罗蜜多时。如实知地界地界自性空。如实知水火风空识界水火风空识界自性空。善现。是为菩萨摩诃萨修行般若波罗蜜多时能学六界具寿善现白佛言。世尊。云何菩萨摩诃萨修行般若波罗蜜多时能学四圣谛。佛告善现。若菩萨摩诃萨修行般若波罗蜜多时。如实知苦圣谛。如实知集圣谛。如实知灭圣谛。如实知道圣谛。是为能学四圣谛。善现。云何菩萨摩诃萨修行般若波罗蜜多时。如实知苦圣谛。善现。若菩萨摩诃萨修行般若波罗蜜多时。如实知苦是逼迫相自性本空远离二法是圣者谛。苦即真如真如即苦无二无别。唯真圣者能如实知。善现。是名如实知苦圣谛。善现。云何菩萨摩诃萨修行般若波罗蜜多时。如实知集圣谛。善现。若菩萨摩诃萨修行般若波罗蜜多时。如实知集是生起相自性本空远离二法是圣者谛。集即真如真如即集无二无别。唯真圣者能如实知。善现。是名如实知集圣谛。善现。云何菩萨摩诃萨修行般若波罗蜜多时。如实知灭圣谛。善现。若菩萨摩诃萨修行般若波罗蜜多时。如实知灭是寂静相自性本空远离二法是圣者谛。灭即真如真如即灭无二无别。唯真圣者能如实知。善现。是名如实知灭圣谛。善现。云何菩萨摩诃萨修行般若波罗蜜多时。如实知道圣谛。善现。若菩萨摩诃萨修行般若波罗蜜多时。如实知道是出离相自性本空远离二法是圣者谛。道即真如真如即道无二无别。唯真圣者能如实知。善现。是名如实知道圣谛。善现。是为菩萨摩诃萨修行般若波罗蜜多时能学四圣谛</p>
<p>具寿善现白佛言。世尊。云何菩萨摩诃萨修行般若波罗蜜多时能学四缘。佛告善现。若菩萨摩诃萨修行般若波罗蜜多时如实知因缘。如实知等无间缘。如实知所缘缘。如实知增上缘。是为能学四缘。善现。云何菩萨摩诃萨修行般若波罗蜜多时如实知因缘。善现。若菩萨摩诃萨修行般若波罗蜜多时。如实知因缘是种子相自性本空远离二法。善现。是名如实知因缘。善现。云何菩萨摩诃萨修行般若波罗蜜多时。如实知等无间缘。善现。若菩萨摩诃萨修行般若波罗蜜多时。如实知等无间缘是开发相自性本空远离二法。善现。是名如实知等无间缘。善现。云何菩萨摩诃萨修行般若波罗蜜多时如实知所缘缘。善现。若菩萨摩诃萨修行般若波罗蜜多时。如实知所缘缘是任持相自性本空远离二法。善现。是名如实知所缘缘。善现。云何菩萨摩诃萨修行般若波罗蜜多时如实知增上缘。善现。若菩萨摩诃萨修行般若波罗蜜多时。如实知增上缘是不碍相自性本空远离二法。善现。是名如实知增上缘。善现。是为菩萨摩诃萨修行般若波罗蜜多时能学四缘。具寿善现白佛言。世尊。云何菩萨摩诃萨修行般若波罗蜜多时。能学从缘所生诸法。佛告善现。若菩萨摩诃萨修行般若波罗蜜多时。如实知一切从缘所生法不生不灭不断不常不一不异不来不去。绝诸戏论本性淡泊。善现。是为菩萨摩诃萨修行般若波罗蜜多时能学从缘所生诸法。具寿善现白佛言。世尊。云何菩萨摩诃萨修行般若波罗蜜多时能学十二缘起。佛告善现。若菩萨摩诃萨修行般若波罗蜜多时。如实知无明无生无灭无染无净。自性本空远离二法。如实知行识名色六处触受爱取有生老死愁叹苦忧恼无生无灭无染无净。自性本空远离二法。善现。是为菩萨摩诃萨修行般若波罗蜜多时能学十二缘起</p>
<p>具寿善现白佛言。世尊。云何菩萨摩诃萨修行般若波罗蜜多时。能学内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。佛告善现。若菩萨摩诃萨修行般若波罗蜜多时。如实知内空无自性不可得而能安住。如实知外空乃至无性自性空无自性不可得而能安住。善现。是为菩萨摩诃萨修行般若波罗蜜多时能学内空乃至无性自性空。具寿善现白佛言。世尊。云何菩萨摩诃萨修行般若波罗蜜多时。能学真如法界法性不虚妄性不变异性平等性离生性法定法住实际虚空界不思议界。佛告善现。若菩萨摩诃萨修行般若波罗蜜多时。如实知真如无戏论无分别而能安住。如实知法界乃至不思议界无戏论无分别而能安住。善现。是为菩萨摩诃萨修行般若波罗蜜多时能学真如乃至不思议界。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>