<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大般若波罗蜜多经卷第三百二</p>
<p>　　　　三藏法师玄奘奉　诏译</p>
<p>　　初分难闻功德品第三十九之六</p>
<p>具寿善现复白佛言。世尊。如是般若波罗蜜多是清净聚。佛言如是。善现。色清净故般若波罗蜜多清净。受想行识清净故般若波罗蜜多清净。善现。眼处清净故般若波罗蜜多清净。耳鼻舌身意处清净故般若波罗蜜多清净。善现。色处清净故般若波罗蜜多清净。声香味触法处清净故般若波罗蜜多清净。善现。眼界清净故般若波罗蜜多清净。色界眼识界及眼触眼触为缘所生诸受清净故般若波罗蜜多清净。善现。耳界清净故般若波罗蜜多清净。声界耳识界及耳触耳触为缘所生诸受清净故般若波罗蜜多清净。善现。鼻界清净故般若波罗蜜多清净。香界鼻识界及鼻触鼻触为缘所生诸受清净故般若波罗蜜多清净。善现。舌界清净故般若波罗蜜多清净。味界舌识界及舌触舌触为缘所生诸受清净故般若波罗蜜多清净。善现。身界清净故般若波罗蜜多清净。触界身识界及身触身触为缘所生诸受清净故般若波罗蜜多清净。善现。意界清净故般若波罗蜜多清净。法界意识界及意触意触为缘所生诸受清净故般若波罗蜜多清净。善现。地界清净故般若波罗蜜多清净。水火风空识界清净故般若波罗蜜多清净。善现。无明清净故般若波罗蜜多清净。行识名色六处触受爱取有生老死愁叹苦忧恼清净故般若波罗蜜多清净</p>
<p>善现。布施波罗蜜多清净故般若波罗蜜多清净。净戒安忍精进静虑波罗蜜多清净故般若波罗蜜多清净。善现。内空清净故般若波罗蜜多清净。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空清净故般若波罗蜜多清净。善现。真如清净故般若波罗蜜多清净。法界法性不虚妄性不变异性平等性离生性法定法住实际虚空界不思议界清净故般若波罗蜜多清净。善现。苦圣谛清净故般若波罗蜜多清净。集灭道圣谛清净故般若波罗蜜多清净。善现。四静虑清净故般若波罗蜜多清净。四无量四无色定清净故般若波罗蜜多清净。善现。八解脱清净故般若波罗蜜多清净。八胜处九次第定十遍处清净故般若波罗蜜多清净。善现。四念住清净故般若波罗蜜多清净。四正断四神足五根五力七等觉支八圣道支清净故般若波罗蜜多清净。善现。空解脱门清净故般若波罗蜜多清净。无相无愿解脱门清净故般若波罗蜜多清净。善现。菩萨十地清净故般若波罗蜜多清净</p>
<p>善现。五眼清净故般若波罗蜜多清净。六神通清净故般若波罗蜜多清净。善现。佛十力清净故般若波罗蜜多清净。四无所畏四无碍解大慈大悲大喜大舍十八佛不共法清净故般若波罗蜜多清净。善现。无忘失法清净故般若波罗蜜多清净。恒住舍性清净故般若波罗蜜多清净。善现。一切智清净故般若波罗蜜多清净。道相智一切相智清净故般若波罗蜜多清净。善现。一切陀罗尼门清净故般若波罗蜜多清净。一切三摩地门清净故般若波罗蜜多清净</p>
<p>善现。预流果清净故般若波罗蜜多清净。一来不还阿罗汉果清净故般若波罗蜜多清净。善现。独觉菩提清净故般若波罗蜜多清净。善现。一切菩萨摩诃萨行清净故般若波罗蜜多清净。善现。诸佛无上正等菩提清净故般若波罗蜜多清净</p>
<p>是故般若波罗蜜多名清净聚</p>
<p>具寿善现复白佛言。甚奇世尊。希有善逝。如是般若波罗蜜多。以极甚深多诸留难。而今广说留难不生。佛言。善现。如是如是。甚深般若波罗蜜多。多诸留难。佛神力故。今虽广说留难不生。是故大乘诸善男子善女人等。于此般若波罗蜜多。若欲书写应疾书写若欲读诵应疾读诵。若欲受持应疾受持。若欲修习应疾修习。若欲思惟应疾思惟。若欲宣说应疾宣说。何以故。善现。甚深般若波罗蜜多多诸留难。勿令书写读诵受持修习思惟为他说者。留难事起不究竟故。善现。是善男子善女人等。若欲一月或二或三或四或五或六或七乃至一岁书写如是甚深般若波罗蜜多能究竟者。应勤精进系念书写。经尔所时令得究竟。善现。是善男子善女人等。若欲一月或二或三或四或五或六或七乃至一岁。于此般若波罗蜜多受持读诵修习思惟为他宣说能究竟者。应勤精进系念受持乃至宣说。经尔所时令得究竟。何以故。善现。甚深般若波罗蜜多。无价宝珠多留难故尔时善现复白佛言。甚奇世尊。希有善逝。甚深般若波罗蜜多。无价宝珠多诸留难。而有书写受持读诵修习思惟为他说者。恶魔于彼欲作留难。令不书写乃至演说。佛言。善现。恶魔于此甚深般若波罗蜜多。虽欲留难令不书写受持读诵修习思惟为他演说。而彼无力可能留难是菩萨摩诃萨书写受持般若等事</p>
<p>尔时舍利子白佛言。世尊。是谁神力令彼恶魔不能留难诸菩萨摩诃萨书写受持读诵修习思惟广说甚深般若波罗蜜多。佛言。舍利子。是佛神力令彼恶魔不能留难诸菩萨摩诃萨书写受持读诵修习思惟广说甚深般若波罗蜜多。又舍利子。亦是十方一切世界诸佛神力。令彼恶魔不能留难。诸菩萨摩诃萨书写受持读诵修习思惟广说甚深般若波罗蜜多。又舍利子。诸佛世尊皆共护念修行般若波罗蜜多诸菩萨故。令彼恶魔不能留难一切菩萨摩诃萨众。令不书写受持读诵修习思惟广为他说甚深般若波罗蜜多。何以故。舍利子。诸佛世尊皆共护念修行般若波罗蜜多诸菩萨众所作善业。令彼恶魔不能留难。舍利子。若菩萨摩诃萨。能于如是甚深般若波罗蜜多。书写受持读诵修习思惟广说。法尔应为十方世界无量无数无边如来应正等觉现说法者之所护念。若蒙诸佛所护念者。法尔恶魔不能留难。舍利子。若善男子善女人等。能于如是甚深般若波罗蜜多。书写受持读诵修习思惟广说应作是念。我今书写受持读诵修习思惟广为他说甚深般若波罗蜜多。皆是十方无量无数无边如来应正等觉现说法者神力护念</p>
<p>时舍利子复白佛言。世尊。若善男子善女人等。能于如是甚深般若波罗蜜多。书写受持读诵修习思惟广说。一切皆是十方世界诸佛如来神力护念。令彼所作殊胜善业一切恶魔不能留难。佛言。舍利子。如是如是。如汝所说。舍利子。若善男子善女人等。能于如是甚深般若波罗蜜多。书写受持读诵修习思惟广说。当知皆是一切如来应正等觉神力护念</p>
<p>时舍利子复白佛言。世尊。若善男子善女人等。能于如是甚深般若波罗蜜多。书写受持读诵修习思惟广说。十方世界无量无数无边如来。应正等觉现说法者。皆共识知是善男子善女人等。书写受持读诵修习思惟广说甚深般若波罗蜜多。由此因缘欢喜护念。世尊。若善男子善女人等。能于如是甚深般若波罗蜜多。书写受持读诵修习思惟广说。是善男子善女人等。恒为十方无量无数无边世界一切如来应正等觉现说法者佛眼观见。由此因缘慈悲护念。佛言。舍利子。如是如是。如汝所说。舍利子。若善男子善女人等。书写受持读诵修习思惟广说甚深般若波罗蜜多。是善男子善女人等。恒为十方无量无数无边世界一切如来应正等觉现说法者佛眼观见识知护念。令诸恶魔不能娆恼。所修善业速得成办。舍利子。住菩萨乘诸善男子善女人等。若能于此甚深般若波罗蜜多。书写受持读诵修习思惟广说。当知是善男子善女人等。已近无上正等菩提。诸恶魔怨不能留难</p>
<p>复次舍利子。住菩萨乘诸善男子善女人等。若能书写甚深般若波罗蜜多。种种庄严受持读诵。当知是善男子善女人等。于此般若波罗蜜多深生信解。若复于此甚深般若波罗蜜多。以诸华香宝幢幡盖衣服璎珞伎乐灯明。供养恭敬尊重赞叹。当知是善男子善女人等。常为如来应正等觉。佛眼观见识知护念。由是因缘定当获得大财大胜利大果大异熟。舍利子。是善男子善女人等。以能书写受持读诵供养恭敬尊重赞叹甚深般若波罗蜜多。由此善根乃至获得不退转地。于其中间常不离佛恒闻正法不堕恶趣。舍利子。是善男子善女人等。由此善根乃至无上正等菩提。常不远离布施波罗蜜多。常不远离净戒安忍精进静虑般若波罗蜜多。舍利子。是善男子善女人等。由此善根乃至无上正等菩提。常不远离内空。常不远离外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。舍利子。是善男子善女人等。由此善根乃至无上正等菩提。常不远离真如。常不远离法界法性不虚妄性不变异性平等性离生性法定法住实际虚空界不思议界。舍利子。是善男子善女人等。由此善根乃至无上正等菩提。常不远离苦圣谛。常不远离集灭道圣谛。舍利子。是善男子善女人等。由此善根乃至无上正等菩提。常不远离四静虑。常不远离四无量四无色定。舍利子。是善男子善女人等。由此善根乃至无上正等菩提。常不远离八解脱。常不远离八胜处九次第定十遍处。舍利子。是善男子善女人等。由此善根乃至无上正等菩提。常不远离四念住。常不远离四正断四神足五根五力七等觉支八圣道支。舍利子。是善男子善女人等。由此善根乃至无上正等菩提。常不远离空解脱门。常不远离无相无愿解脱门。舍利子。是善男子善女人等。由此善根乃至无上正等菩提。常不远离修五眼。常不远离修六神通。舍利子。是善男子善女人等。由此善根。乃至无上正等菩提。常不远离修佛十力。常不远离修四无所畏四无碍解大慈大悲大喜大舍十八佛不共法。舍利子。是善男子善女人等。由此善根乃至无上正等菩提。常不远离修无忘失法。常不远离修恒住舍性。舍利子。是善男子善女人等。由此善根乃至无上正等菩提。常不远离修一切智。常不远离修道相智一切相智。舍利子。是善男子善女人等。由此善根乃至无上正等菩提。常不远离修一切陀罗尼门。常不远离修一切三摩地门。舍利子。是善男子善女人等。由此善根乃至无上正等菩提。常不远离方便善巧。教诸有情得预流果而自不证。常不远离方便善巧。教诸有情得一来不还阿罗汉果而自不证。舍利子。是善男子。善女人等。由此善根乃至无上正等菩提。常不远离方便善巧。教诸有情得独觉菩提而自不证。舍利子。是善男子善女人等。由此善根乃至无上正等菩提。常不远离游戏菩萨自在神通。从一佛国至一佛国。供养恭敬尊重赞叹诸佛世尊及诸菩萨摩诃萨众。舍利子。是善男子善女人等。由此善根乃至无上正等菩提。常不远离严净佛土成熟有情。舍利子。是善男子善女人等。由此善根乃至无上正等菩提。常不远离自在神通游诸佛土劝请诸佛转妙法轮度无量众。舍利子。是善男子善女人等。由此善根乃至无上正等菩提。常不远离一切菩萨摩诃萨行。舍利子。由此因缘住菩萨乘诸善男子善女人等。于此般若波罗蜜多应勤书写受持读诵修习思惟为他广说</p>
<p>尔时舍利子白佛言。世尊。甚深般若波罗蜜多。佛灭度后何方兴盛。佛言。舍利子。甚深般若波罗蜜多。我灭度后至东南方当渐兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。甚深般若波罗蜜多。我灭度后从东南方转至南方。渐当兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。甚深般若波罗蜜多。我灭度后复从南方至西南方当渐兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。甚深般若波罗蜜多。我灭度后从西南方至西北方当渐兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。甚深般若波罗蜜多。我灭度后从西北方转至北方当渐兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。甚深般若波罗蜜多。我灭度后复从北方至东北方当渐兴盛。彼方当有住菩萨乘苾刍苾刍尼邬波索迦邬波斯迦国王大臣长者居士。能于如是甚深般若波罗蜜多。深生信解书写受持读诵修习思惟广说。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹如是般若波罗蜜多。彼由如是胜善根故。毕竟不堕诸崄恶趣。常生天人中受富贵妙乐。由斯势力增益六种波罗蜜多令速圆满。因此复能供养恭敬尊重赞叹诸佛世尊。后随所应依三乘法。渐次修习而趣出离</p>
<p>舍利子。我灭度已后时后分后五百岁。甚深般若波罗蜜多。于东北方大作佛事。何以故。舍利子。一切如来应正等觉所尊重法。即是般若波罗蜜多。如是般若波罗蜜多一切如来应正等觉共所护念。舍利子。非佛所得法毗奈耶无上正法有灭没相。诸佛所得法毗奈耶无上正法。即是般若波罗蜜多。舍利子。彼东北方诸善男子善女人等。若能于此甚深般若波罗蜜多。信解受持读诵修习思惟广说。我常护念是善男子善女人等令无恼害。舍利子。彼东北方诸善男子善女人等。若能书写甚深般若波罗蜜多。复以种种上妙华鬘涂散等香衣服璎珞宝幢幡盖伎乐灯明。供养恭敬尊重赞叹甚深般若波罗蜜多。我定说彼诸善男子善女人等。由此善根毕竟不堕诸崄恶趣。生天人中常受妙乐。由斯势力增益六种波罗蜜多。因此复能供养恭敬尊重赞叹诸佛世尊。后随所应依三乘法。渐次修习而般涅槃。何以故。舍利子。我以佛眼观见证知。称誉赞叹是善男子善女人等所获功德东西南北四维上下无量无数无边世界一切如来应正等觉安隐住持现说法者。亦以佛眼观见证知。称誉赞叹是善男子善女人等所获功德</p>
<p>尔时舍利子白佛言。世尊。甚深般若波罗蜜多。佛灭度已后时后分后五百岁。于东北方广流布耶。佛言。舍利子。如是如是。甚深般若波罗蜜多。我灭度已后时后分后五百岁。于东北方当广流布。舍利子。我灭度已后时后分后五百岁。彼东北方诸善男子善女人等。若得闻此甚深般若波罗蜜多。深生信解书写受持读诵修习思惟广说。当知彼善男子善女人等久发无上正等觉心。久修菩萨摩诃萨行。多供养诸佛多事诸善友。所种善根皆已成熟。由斯福力得闻如是甚深般若波罗蜜多深生信解。复能书写受持读诵修习思惟为他广说</p>
<p>时舍利子复白佛言。世尊。佛灭度已后时后分后五百岁。于东北方当有几许住菩萨乘诸善男子善女人等。得闻如是甚深般若波罗蜜多深生信解。复能书写受持读诵修习思惟为他广说。佛言。舍利子。我灭度已后时后分后五百岁。于东北方虽有无量住菩萨乘诸善男子善女人等而少得闻甚深般若波罗蜜多。深生信解其心不惊不恐不怖亦无忧悔。复能书写受持读诵修习思惟为他广说。舍利子。彼善男子善女人等闻此般若波罗蜜多。其心不惊不恐不怖亦无忧悔。深生信解书写受持读诵修习思惟广说甚为希有。何以故。舍利子。是善男子善女人等。已曾亲近供养恭敬尊重赞叹无量如来应正等觉及诸菩萨摩诃萨众。请问如是甚深般若波罗蜜多相应义趣。舍利子。是善男子善女人等。不久定当圆满布施波罗蜜多。不久定当圆满净戒安忍精进静虑般若波罗蜜多。舍利子。是善男子善女人等。不久定当圆满内空。不久定当圆满外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。舍利子。是善男子善女人等。不久定当圆满真如。不久定当圆满法界法性不虚妄性不变异性平等性离生性法定法住实际虚空界不思议界。舍利子。是善男子善女人等。不久定当圆满苦圣谛。不久定当圆满集灭道圣谛。舍利子。是善男子善女人等。不久定当圆满四静虑。不久定当圆满四无量四无色定。舍利子。是善男子善女人等。不久定当圆满八解脱。不久定当圆满八胜处九次第定十遍处。舍利子。是善男子善女人等。不久定当圆满四念住。不久定当圆满四正断四神足五根五力七等觉支八圣道支。舍利子。是善男子善女人等。不久定当圆满空解脱门。不久定当圆满无相无愿解脱门。舍利子。是善男子善女人等。不久定当圆满菩萨十地</p>
<p>舍利子。是善男子善女人等。不久定当圆满五眼。不久定当圆满六神通。舍利子。是善男子善女人等。不久定当圆满佛十力。不久定当圆满四无所畏四无碍解大慈大悲大喜大舍十八佛不共法。舍利子。是善男子善女人等。不久定当圆满无忘失法。不久定当圆满恒住舍性。舍利子。是善男子善女人等。不久定当圆满一切智。不久定当圆满道相智一切相智。舍利子。是善男子善女人等。不久定当圆满一切陀罗尼门。不久定当圆满一切三摩地门</p>
<p>舍利子。是善男子善女人等。不久定当圆满一切菩萨摩诃萨行。舍利子。是善男子善女人等。不久定当圆满阿耨多罗三藐三菩提</p>
<p>复次舍利子。彼善男子善女人等。一切如来所护念故。无量善友所摄受故。殊胜善根所住持故。为欲饶益多众生故。求趣无上正等菩提。何以故。舍利子。我常为彼诸善男子善女人等。说一切智智相应之法。过去如来应正等觉亦常为彼诸善男子善女人等。说一切智智相应之法。由此因缘彼善男子善女人等。后生复能求趣无上正等菩提。亦能为他如应说法令趣无上正等菩提。舍利子。彼善男子善女人等。身心安定。诸恶魔王及彼眷属。尚不能坏。求趣无上正等觉心。何况其余乐行恶者。毁谤般若波罗蜜多。能沮其心不令求趣无上正觉。舍利子。如是大乘诸善男子善女人等。闻我说此甚深般若波罗蜜多。心得广大妙法喜乐。亦能安立无量众生于胜善法。令趣无上正等菩提</p>
<p>舍利子。是善男子善女人等。今于我前发弘誓愿。我当安立无量百千俱胝那庾多诸有情类。令发无上正等觉心。修诸菩萨摩诃萨行。示现劝导赞励庆喜。令于无上正等菩提。乃至得受不退转记</p>
<p>舍利子。我于彼愿深生随喜。何以故。舍利子。我观如是住菩萨乘诸善男子善女人等。所发弘愿心语相应。彼善男子善女人等。于当来世定能安立无量百千俱胝那庾多诸有情类。令发无上正等觉心。修诸菩萨摩诃萨行。示现劝导赞励庆喜。令于无上正等菩提。乃至得受不退转记。舍利子。是善男子善女人等。亦于过去无量佛前发弘誓愿。我当安立无量百千俱胝那庾多诸有情类。令发无上正等觉心。修诸菩萨摩诃萨行。示现劝导赞励庆喜。令于无上正等菩提。乃至得受不退转记。舍利子。过去诸佛亦于彼愿深生随喜。何以故。舍利子。过去诸佛亦观如是住菩萨乘诸善男子善女人等。所发弘愿心语相应。彼善男子善女人等。于当来世定能安立无量百千俱胝那庾多诸有情类。令发无上正等觉心。修诸菩萨摩诃萨行。示现劝导赞励庆喜。令于无上正等菩提乃至得受不退转记。舍利子。是善男子善女人等信解广大。能依妙色声香味触修广大施。修此施已复能种殖广大善根。因此善根复能摄受广大果报。摄受如是广大果报。专为利乐一切有情。于诸有情能舍内外一切所有。彼回如是所种善根。愿生他方诸佛国土现有如来应正等觉宣说如是甚深般若波罗蜜多无上法处。彼闻如是甚深般若波罗蜜多无上法已。复能安立彼佛土中无量百千俱胝那庾多诸有情类。令发无上正等觉心。修诸菩萨摩诃萨行。示现劝导赞励庆喜。令于无上正等菩提得不退转</p>
<p>时舍利子复白佛言。甚奇世尊。希有善逝。佛于过去未来现在诸所有法无不证知。于一切法真如法界及法性等无不证知。于诸法教无不证知。于诸有情心行差别无不证知。于过去佛菩萨声闻及佛土等无不证知。于未来佛菩萨声闻及佛土等无不证知。于现在佛菩萨声闻及佛土等无不证知。于十方界一切如来应正等觉及所说法菩萨声闻佛土等事无不证知。世尊。若菩萨摩诃萨于六波罗蜜多。勇猛精进恒求不息。彼于此六波罗蜜多。为有得时不得时不。佛言。舍利子。彼善男子善女人等。恒于此六波罗蜜多。勇猛精进欣求不息。一切时得无不得时。何以故。舍利子。彼善男子善女人等。恒于此六波罗蜜多。勇猛精进欣求不息。诸佛菩萨常护念故。舍利子言。世尊。彼善男子善女人等。若不得六波罗蜜多相应经时。如何可说彼得此六波罗蜜多。佛言。舍利子。彼善男子善女人等。恒于此六波罗蜜多。勇猛信求不顾身命。有时不得此相应经无有是处。何以故。舍利子。彼善男子善女人等。为求无上正等菩提。示现劝导赞励庆喜诸有情类。令于此六波罗蜜多相应经典受持读诵思惟修学。由此善根随所生处常得此六波罗蜜多相应契经。受持读诵勇猛精进如教修行。成熟有情严净佛土。速证无上正等菩提。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>