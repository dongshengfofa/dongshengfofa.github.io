<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大般若波罗蜜多经卷第三百四十九</p>
<p>　　　　三藏法师玄奘奉　诏译</p>
<p>　　初分相引摄品第六十之一</p>
<p>尔时具寿善现白佛言。世尊。云何菩萨摩诃萨安住布施波罗蜜多引摄净戒波罗蜜多。佛言。善现。若菩萨摩诃萨以无摄受无悭吝心修布施时。持是布施与诸有情平等共有回向无上正等菩提。于诸有情住慈身业。住慈语业。住慈意业。善现。是为菩萨摩诃萨安住布施波罗蜜多引摄净戒波罗蜜多。具寿善现复白佛言。世尊。云何菩萨摩诃萨安住布施波罗蜜多引摄安忍波罗蜜多。佛言。善现。若菩萨摩诃萨以无摄受无悭吝心修布施时。持是布施与诸有情平等共有回向无上正等菩提。设有受者非理毁骂加害凌辱。菩萨于彼不起变异嗔毒害心。唯生怜愍慈悲之心。善现。是为菩萨摩诃萨安住布施波罗蜜多引摄安忍波罗蜜多。具寿善现复白佛言。世尊。云何菩萨摩诃萨安住布施波罗蜜多引摄精进波罗蜜多。佛言。善现。若菩萨摩诃萨以无摄受无悭吝心修布施时。持是布施与诸有情平等共有回向无上正等菩提。设有受者非理毁骂加害凌辱。尔时菩萨便作是念。诸有造作如是类业。还自感得如是类果。我今不应计彼所作废修自业。复作是念。我应于彼及余有情。倍更增长舍心施心无所顾惜。作是念已。发起增上身心精进惠舍不息。善现。是为菩萨摩诃萨安住布施波罗蜜多引摄精进波罗蜜多。具寿善现复白佛言。世尊。云何菩萨摩诃萨安住布施波罗蜜多引摄静虑波罗蜜多。佛言。善现。若菩萨摩诃萨以无摄受无悭吝心修布施时。持是布施与诸有情平等共有回向无上正等菩提。菩萨尔时心无散乱。终不回求诸妙欲境。亦不回求欲有色有及无色有。亦不回求声闻独觉所住之地。但与有情平等共有回求无上正等菩提。如是之心流注不散。善现。是为菩萨摩诃萨安住布施波罗蜜多引摄静虑波罗蜜多。具寿善现复白佛言。世尊。云何菩萨摩诃萨安住布施波罗蜜多引摄般若波罗蜜多。佛言。善现。若菩萨摩诃萨以无摄受无悭吝心修布施时。持是布施与诸有情平等共有回向无上正等菩提。菩萨尔时观诸受者施者施物皆如幻事。不见此施于诸有情有益有损。胜义空故。善现。是为菩萨摩诃萨安住布施波罗蜜多引摄般若波罗蜜多尔时具寿善现白佛言。世尊。云何菩萨摩诃萨安住净戒波罗蜜多引摄布施波罗蜜多。佛言。善现。若菩萨摩诃萨安住净戒波罗蜜多。具身律仪。具语律仪。具意律仪。造诸福业。由具律仪造福业故。离断生命。离不与取。离欲邪行。离虚诳语。离粗恶语离离间语。离杂秽语。离贪欲。离嗔恚。离邪见。菩萨如是安住净戒波罗蜜多。不求声闻独觉等地。唯求无上正等菩提。如是菩萨安住净戒波罗蜜多。广行惠施随诸有情。须食与食须饮与饮。须乘与乘须衣与衣。须香与香须鬘与鬘。须璎珞与璎珞。须涂香与涂香。须卧具与卧具。须房舍与房舍。须灯烛与灯烛。须珍财与珍财。须资具与资具。随诸所须悉皆施与。复持如是布施善根。与诸有情平等共有回向无上正等菩提。不求声闻独觉等地。善现。是为菩萨摩诃萨安住净戒波罗蜜多引摄布施波罗蜜多。具寿善现复白佛言。世尊。云何菩萨摩诃萨安住净戒波罗蜜多。引摄安忍波罗蜜多。佛言。善现。若菩萨摩诃萨安住净戒波罗蜜多。设诸有情竞来分解菩萨支节各取持去。菩萨于彼不生一念嗔恨之心。但作是念我今获得广大善利。谓诸有情断我支节随意持去。我因彼故具足安忍波罗蜜多。今我此身不净危脆。由舍此故获得如来清净坚固金刚之身。善现。是为菩萨摩诃萨安住净戒波罗蜜多引摄安忍波罗蜜多。具寿善现复白佛言。世尊。云何菩萨摩诃萨安住净戒波罗蜜多引摄精进波罗蜜多。佛言。善现。若菩萨摩诃萨安住净戒波罗蜜多。身心精进常无懈息。擐大悲铠作是念言。一切有情沉沦可畏暴恶难出生死大海。我当拔置安隐甘露涅槃界中。善现。是为菩萨摩诃萨安住净戒波罗蜜多引摄精进波罗蜜多。具寿善现复白佛言。世尊。云何菩萨摩诃萨安住净戒波罗蜜多引摄静虑波罗蜜多。佛言。善现。若菩萨摩诃萨安住净戒波罗蜜多。虽入初静虑。或入第二第三第四静虑。或入空无边处。或入识无边处无所有处非想非非想处。或入灭定。而不堕声闻独觉等地。亦不证实际。由本愿力所任持故。作是念言诸有情类没在可畏暴恶难出生死大海。我今游履清净静虑波罗蜜多。方便拔济安置常乐涅槃界中。善现。是为菩萨摩诃萨安住净戒波罗蜜多引摄静虑波罗蜜多。具寿善现复白佛言。世尊。云何菩萨摩诃萨安住净戒波罗蜜多引摄般若波罗蜜多。佛言。善现。若菩萨摩诃萨安住净戒波罗蜜多。不见有法若善若不善若无记。不见有法若有漏若无漏。不见有法若堕世间若出世间。不见有法若有为若无为。不见有法若堕有数若堕无数。不见有法若堕有相若堕无相。亦不见法若有若无。唯观诸法不离真如法界而转。由此般若波罗蜜多方便善巧。不堕声闻独觉等地。专求无上正等菩提。善现。是为菩萨摩诃萨安住净戒波罗蜜多引摄般若波罗蜜多。尔时具寿善现白佛言。世尊。云何菩萨摩诃萨安住安忍波罗蜜多引摄布施波罗蜜多。佛言。善现。若菩萨摩诃萨安住安忍波罗蜜多。从初发心乃至安坐妙菩提座。于其中间设有种种有情之类。非理毁骂轻蔑凌辱乃至分分断割支节。菩萨尔时都无嗔忿。但作是念此诸有情深可怜愍。为烦恼毒扰乱身心不得自在。无依无护贫苦所逼。我当施彼随意所须。不应于中有所吝惜。恒作是念一切有情。须食施食须饮施饮。须乘施乘须衣施衣。须香华施香华。须卧具施卧具。须舍宅施舍宅。须灯烛施灯烛。须金施金须银施银。须末尼施末尼。须真珠施真珠。须吠琉璃施吠琉璃。须末罗羯多施末罗羯多。须螺贝施螺贝。须璧玉施璧玉。须珊瑚施珊瑚。须石藏施石藏。须金刚施金刚。须帝青施帝青。须余宝施余宝。须医药施医药。须财谷施财谷。须资具施资具。随其所须悉皆施与。复持如是布施善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住安忍波罗蜜多引摄布施波罗蜜多。具寿善现复白佛言。世尊。云何菩萨摩诃萨安住安忍波罗蜜多引摄净戒波罗蜜多。佛言。善现。若菩萨摩诃萨安住安忍波罗蜜多。从初发心乃至安坐妙菩提座。于其中间乃至为救自命因缘。于诸有情终不断命损害支节。亦常于彼离不与取。离欲邪行。离虚诳语。离粗恶语。离离间语。离杂秽语。离贪欲。离嗔恚。离邪见。菩萨如是修净戒时。不求声闻独觉等地。持此善根与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住安忍波罗蜜多引摄净戒波罗蜜多。具寿善现复白佛言。世尊。云何菩萨摩诃萨安住安忍波罗蜜多引摄精进波罗蜜多。佛言。善现。若菩萨摩诃萨安住安忍波罗蜜多发起勇猛增上精进。恒作是念。若一有情在一踰缮那外。或十踰缮那外。或百踰缮那外。或千踰缮那外。或百千踰缮那外。或一俱胝踰缮那外。或十俱胝踰缮那外。或百俱胝踰缮那外。或千俱胝踰缮那外。或百千俱胝踰缮那外。或一那庾多踰缮那外。或十那庾多踰缮那外。或百那庾多踰缮那外。或千那庾多踰缮那外。或百千那庾多踰缮那外。或百千俱胝那庾多踰缮那外。或一世界外。或十世界外。或百世界外。或千世界外。或百千世界外。或一俱胝世界外。或十俱胝世界外。或百俱胝世界外。或千俱胝世界外。或百千俱胝世界外。或一那庾多世界外。或十那庾多世界外。或百那庾多世界外。或千那庾多世界外。或百千那庾多世界外。或百千俱胝那庾多世界外。应可度者。我必当往方便教化。令其受持或一学处。或二或三乃至具戒。况教令得或预流果。或一来果。或不还果。或阿罗汉果。或独觉菩提。或令安住诸佛无上正等菩提尚无懈惓。况教无量无边有情。皆令获得世出世间利益安乐。复持如是精进善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住安忍波罗蜜多引摄精进波罗蜜多。具寿善现复白佛言。世尊。云何菩萨摩诃萨安住安忍波罗蜜多引摄静虑波罗蜜多。佛言。善现。若菩萨摩诃萨安住安忍波罗蜜多摄心无乱。离欲恶不善法。有寻有伺离生喜乐入初静虑具足住。如是或入第二第三第四静虑具足住。或入空无边处定具足住。或入识无边处无所有处非想非非想处定具足住。或入灭定具足住。是诸定中随所生起心心所法。及所引善一切合集。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。于诸静虑及静虑支俱无所得。善现。是为菩萨摩诃萨安住安忍波罗蜜多引摄静虑波罗蜜多。具寿善现复白佛言。世尊。云何菩萨摩诃萨安住安忍波罗蜜多引摄般若波罗蜜多。佛言。善现。若菩萨摩诃萨安住安忍波罗蜜多。修行般若波罗蜜多。菩萨尔时虽以远离行相。或以寂静行相。或以无尽行相。或以永灭行相。观一切法而于法性能不作证。乃至能坐妙菩提座。证得无上正等菩提。从此座起转正法轮。利益安乐诸有情类。复持如是妙慧善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住安忍波罗蜜多引摄般若波罗蜜多。如是引摄非取非舍</p>
<p>尔时具寿善现白佛言。世尊。云何菩萨摩诃萨安住精进波罗蜜多引摄布施波罗蜜多。佛言。善现。若菩萨摩诃萨安住精进波罗蜜多。身心精进常无懈息。求诸善法曾无厌倦。恒作是念我必应得所求无上正等菩提不应不得。是菩萨摩诃萨常求利乐一切有情。恒作是念。若一有情在一踰缮那外。或十踰缮那外。或百踰缮那外。或千踰缮那外。或百千踰缮那外。或一俱胝踰缮那外。或十俱胝踰缮那外。或百俱胝踰缮那外。或千俱胝踰缮那外。或百千俱胝踰缮那外。或一那庾多踰缮那外。或十那庾多踰缮那外。或百那庾多踰缮那外。或千那庾多踰缮那外。或百千那庾多踰缮那外。或百千俱胝那庾多踰缮那外。或一世界外。或十世界外。或百世界外。或千世界外。或百千世界外。或一俱胝世界外。或十俱胝世界外。或百俱胝世界外。或千俱胝世界外。或百千俱胝世界外。或一那庾多世界外。或十那庾多世界外。或百那庾多世界外。或千那庾多世界外。或百千那庾多世界外。或百千俱胝那庾多世界外。应可度者。我必当往方便教化。若菩萨乘补特伽罗令住无上正等菩提。若声闻乘补特伽罗令住预流一来不还阿罗汉果。若独觉乘补特伽罗令其安住独觉菩提。若余有情令其安住十善业道。如是皆以法施财施而充足之方便引摄。复持如是布施善根。不求声闻独觉等地。唯与一切有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄布施波罗蜜多</p>
<p>具寿善现复白佛言。世尊。云何菩萨摩诃萨安住精进波罗蜜多引摄净戒波罗蜜多。佛言。善现。若菩萨摩诃萨安住精进波罗蜜多。从初发心乃至安坐妙菩提座。自离害生命。亦劝他离害生命。无倒称扬离害生命法。欢喜赞叹离害生命者。自离不与取。亦劝他离不与取。无倒称扬离不与取法。欢喜赞叹离不与取者。自离欲邪行。亦劝他离欲邪行。无倒称扬离欲邪行法。欢喜赞叹离欲邪行者。自离虚诳语。亦劝他离虚诳语。无倒称扬离虚诳语法。欢喜赞叹离虚诳语者。自离粗恶语。亦劝他离粗恶语。无倒称扬离粗恶语法。欢喜赞叹离粗恶语者。自离离间语。亦劝他离离间语。无倒称扬离离间语法。欢喜赞叹离离间语者。自离杂秽语。亦劝他离杂秽语。无倒称扬离杂秽语法。欢喜赞叹离杂秽语者。自离贪欲。亦劝他离贪欲。无倒称扬离贪欲法。欢喜赞叹离贪欲者。自离嗔恚。亦劝他离嗔恚。无倒称扬离嗔恚法。欢喜赞叹离嗔恚者。自离邪见。亦劝他离邪见。无倒称扬离邪见法。欢喜赞叹离邪见者。是菩萨摩诃萨持此净戒波罗蜜多。不求欲界。不求色界。不求无色界。不求声闻地。不求独觉地。但持如是净戒善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄净戒波罗蜜多。具寿善现复白佛言。世尊。云何菩萨摩诃萨安住精进波罗蜜多引摄安忍波罗蜜多。佛言。善现。若菩萨摩诃萨安住精进波罗蜜多。从初发心乃至安坐妙菩提座。于其中间人非人等竞来恼触。或复斫刺断割支节随意持去。菩萨尔时不作是念。谁斫刺我谁断割我。谁复持去。但作是念我今获得广大善利。彼诸有情为益我故。来断割我身分支节。然我本为诸有情故而受此身。彼来自取己之所有而成我事。菩萨如是审谛思惟诸法实相而修安忍。持此安忍殊胜善根。不求声闻独觉等地。但持如是安忍善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄安忍波罗蜜多</p>
<p>具寿善现复白佛言。世尊。云何菩萨摩诃萨安住精进波罗蜜多引摄静虑波罗蜜多。佛言。善现。若菩萨摩诃萨安住精进波罗蜜多修习诸定。是菩萨摩诃萨离欲恶不善法。有寻有伺离生喜乐。入初静虑具足住。寻伺寂静住内等净心一趣性。无寻无伺定生喜乐。入第二静虑具足住。离喜住舍具念正知。领身受乐。圣者于中能说能舍具念乐住。入第三静虑具足住。断乐断苦先喜忧没。不苦不乐舍念清净。入第四静虑具足住。是菩萨摩诃萨于诸有情起与乐想。作意入慈无量具足住。于诸有情起拔苦想。作意入悲无量具足住。于诸有情起庆喜想。作意入喜无量具足住。于诸有情起离苦乐平等想。作意入舍无量具足住。是菩萨摩诃萨于诸色中起厌粗想。作意入空无边处定具足住。于诸识中起寂静想。作意入识无边处定具足住。于无所有中起寂静想。作意入无所有处定具足住。于非有想非无想中起寂静想。作意入非想非非想处定具足住。于灭想受定起止息想。作意入灭想受定具足住。是菩萨摩诃萨虽修如是静虑无量无色灭定。而不摄取彼异熟果。但随有情应可受化。作利乐处而于中生。既生彼已用四摄事而摄取之。方便安立令于布施净戒安忍精进静虑般若波罗蜜多精勤修学。是菩萨摩诃萨依诸静虑起胜神通。从一佛国至一佛国。亲近供养诸佛世尊。请问甚深诸法性相。精勤引发殊胜善根。是菩萨摩诃萨。合集如是种种善根。与诸有情平等共有回向无上正等菩提。以无所得而为方便。如是回向大菩提时。远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄静虑波罗蜜多。具寿善现复白佛言。世尊。云何菩萨摩诃萨安住精进波罗蜜多引摄般若波罗蜜多。佛言。善现。若菩萨摩诃萨安住精进波罗蜜多。是菩萨摩诃萨能于布施波罗蜜多。不见名不见事。不见性不见相。能于净戒安忍精进静虑般若波罗蜜多。亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于四念住不见名不见事。不见性不见相。能于四正断四神足五根五力七等觉支八圣道支亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于内空不见名不见事。不见性不见相。能于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于真如不见名不见事。不见性不见相。能于法界法性不虚妄性不变异性平等性离生性法定法住实际虚空界不思议界亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于苦圣谛不见名不见事。不见性不见相。能于集灭道圣谛亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于四静虑不见名不见事。不见性不见相。能于四无量四无色定亦不见名不见事。不见性不见相。若菩萨摩诃萨安住精进波罗蜜多是菩萨摩诃萨。能于八解脱不见名不见事。不见性不见相。能于八胜处九次第定十遍处亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于空解脱门。不见名不见事。不见性不见相。能于无相无愿解脱门亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于五眼不见名不见事。不见性不见相。能于六神通亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于佛十力不见名不见事。不见性不见相。能于四无所畏四无碍解大慈大悲大喜大舍十八佛不共法亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于无忘失法不见名不见事。不见性不见相。能于恒住舍性亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于一切智不见名不见事。不见性不见相。能于道相智一切相智亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于一切陀罗尼门不见名不见事。不见性不见相。能于一切三摩地门亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于一切菩萨摩诃萨行不见名不见事。不见性不见相。能于诸佛无上正等菩提亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于预流果不见名不见事。不见性不见相。能于一来不还阿罗汉果及独觉菩提。亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于色不见名不见事。不见性不见相。能于受想行识亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于眼处不见名不见事。不见性不见相。能于耳鼻舌身意处亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于色处不见名不见事。不见性不见相。能于声香味触法处亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于眼界不见名不见事。不见性不见相。能于耳鼻舌身意界亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于色界不见名不见事。不见性不见相。能于声香味触法界亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于眼识界不见名不见事。不见性不见相。能于耳鼻舌身意识界亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于眼触不见名不见事。不见性不见相。能于耳鼻舌身意触亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于眼触为缘所生诸受不见名不见事。不见性不见相。能于耳鼻舌身意触为缘所生诸受亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于地界不见名不见事。不见性不见相。能于水火风空识界亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于无明不见名不见事。不见性不见相。能于行识名色六处触受爱取有生老死愁叹苦忧恼亦不见名不见事。不见性不见相。若菩萨摩诃萨安住精进波罗蜜多。是菩萨摩诃萨能于有色无色法不见名不见事。不见性不见相。能于有见无见法有对无对法有漏无漏法有为无为法亦不见名不见事。不见性不见相。如是菩萨摩诃萨于一切法若名若事若性若相都无所见。于诸法中不起想念无所执着。如说能作。复以如是妙慧善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄般若波罗蜜多。尔时具寿善现白佛言。世尊。云何菩萨摩诃萨安住静虑波罗蜜多引摄布施波罗蜜多。佛言。善现。若菩萨摩诃萨安住静虑波罗蜜多。于诸有情行财法施。是菩萨摩诃萨离欲恶不善法。有寻有伺离生喜乐。入初静虑具足住。寻伺寂静住内等净。心一趣性无寻无伺定生喜乐。入第二静虑具足住。离喜住舍具念正知。领身受乐。圣者于中。能说能舍具念乐住。入第三静虑具足住。断乐断苦先喜忧没。不苦不乐舍念清净。入第四静虑具足住。于诸有情起与乐想。作意入慈无量具足住。于诸有情起拔苦想。作意入悲无量具足住。于诸有情起庆喜想。作意入喜无量具足住。于诸有情起离苦乐平等想。作意入舍无量具足住。于诸色中起厌粗想。作意入空无边处定具足住。于诸识中起寂静想。作意入识无边处定具足住。于无所有中起寂静想。作意入无所有处定具足住。于非有想非无想中起寂静想。作意入非想非非想处定具足住。于灭想受定起止息想。作意入灭想受定具足住。是菩萨摩诃萨安住如是所说静虑波罗蜜多。以无乱心于诸有情行财法施。常自行财法施。亦常劝他行财法施。常无倒称扬行财法施法。常欢喜赞叹行财法施者。是菩萨摩诃萨持此善根。不求声闻独觉等地。但持如是布施善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住静虑波罗蜜多引摄布施波罗蜜多。具寿善现复白佛言。世尊。云何菩萨摩诃萨安住静虑波罗蜜多引摄净戒波罗蜜多。佛言。善现。若菩萨摩诃萨安住静虑波罗蜜多。受持净戒常不发起贪俱行心。嗔俱行心。痴俱行心。常不发起害俱行心。悭俱行心。嫉俱行心。常不发起乐毁净戒俱行之心。但常发起一切智智相应作意。复持如是功德善根。不求声闻独觉等地。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住静虑波罗蜜多引摄净戒波罗蜜多。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 