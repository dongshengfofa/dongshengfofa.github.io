<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大般若波罗蜜多经卷第三百三十七</p>
<p>　　　　三藏法师玄奘奉　诏译</p>
<p>　　初分巧便学品第五十五之一</p>
<p>尔时天帝释白佛言。世尊。如是般若波罗蜜多。最极甚深难见难觉。不可寻思超寻思境。聪慧微密智者所证。一切分别毕竟离故。世尊。若诸有情于此般若波罗蜜多甚深经典。常乐听闻受持读诵。究竟通利如理思惟。依教修行正为他说。乃至无上正等菩提。不杂诸余心心所者。当知如是诸有情类。必不成就微少善根。尔时佛告天帝释言。如是如是。如汝所说。憍尸迦。若诸有情于此般若波罗蜜多甚深经典。常乐听闻受持读诵。究竟通利如理思惟。依教修行正为他说。乃至无上正等菩提。不杂诸余心心所者。当知如是诸有情类决定成就广大善根。憍尸迦。假使于此赡部洲中一切有情。皆悉成就十善业道及四静虑四无量心四无色定五神通等无量功德。有善男子善女人等。于此般若波罗蜜多甚深经典。常乐听闻受持读诵。究竟通利如理思惟。依教修行正为他说。是善男子善女人等。所获功德于前所说赡部洲中诸有情类所成功德。百倍为胜千倍为胜百千倍为胜。俱胝倍为胜百俱胝倍为胜千俱胝倍为胜。百千俱胝倍为胜。那庾多倍为胜。百那庾多倍为胜。千那庾多倍为胜。百千那庾多倍为胜。算倍数倍计倍喻倍乃至邬波尼杀昙倍亦复为胜</p>
<p>尔时会中有一苾刍谓天帝释言。憍尸迦。若善男子善女人等。于此般若波罗蜜多甚深经典摄心不乱。常乐听闻受持读诵。令极通利如理思惟。依教修行正为他说。乃至无上正等菩提不杂诸余心心所者。所获功德胜赡部洲诸有情类一切成就十善业道。及四静虑四无量心四无色定五神通等无量功德。天帝释言。是善男子善女人等。初发一念一切智智相应心时。所获功德已胜所说赡部洲中诸有情类一切成就十善业道及四静虑四无量心四无色定五神通等无量功德。多百千倍。何况于此甚深般若波罗蜜多甚深经典摄心不乱。常乐听闻受持读诵。令极通利如理思惟。依教修行正为他说。乃至无上正等菩提。不杂诸余心心所者。所获功德而可校量。苾刍当知。是善男子善女人等功德智慧。非但胜彼赡部洲中成十善等诸有情类。亦胜一切世间天人阿素洛等。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。非但胜彼世间天人阿素洛等亦胜一切预流一来不还阿罗汉独觉。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。非但胜彼一切预流一来不还阿罗汉独觉。亦胜菩萨摩诃萨远离般若波罗蜜多方便善巧修行布施净戒安忍精进静虑波罗蜜多者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧安住真如法界法性不虚妄性不变异性平等性离生性法定法住实际虚空界不思议界者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧安住苦集灭道圣谛者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行四静虑四无量四无色定者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行八解脱八胜处九次第定十遍处者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行四念住四正断四神足五根五力七等觉支八圣道支者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行空无相无愿解脱门者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行极喜地离垢地发光地焰慧地极难胜地现前地远行地不动地善慧地法云地者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等。功德智慧。亦胜菩萨摩诃萨远离般若波罗蜜多方便善巧修行五眼六神通者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行佛十力四无所畏四无碍解大慈大悲大喜大舍十八佛不共法者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行无忘失法恒住舍性者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行一切智道相智一切相智者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行陀罗尼门三摩地门者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修行缘性缘起观者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧严净佛土成熟有情者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离般若波罗蜜多方便善巧修诸菩萨摩诃萨行及修无上正等菩提者。何以故。是善男子善女人等。疾证无上正等菩提。利乐有情无边际故。苾刍当知。是善男子善女人等功德智慧。亦胜菩萨摩诃萨远离方便善巧修行般若波罗蜜多者。何以故。是善男子善女人等。疾证无上正等菩提。利乐有情无边际故</p>
<p>复次苾刍。是善男子善女人等。当知即是菩萨摩诃萨。苾刍当知。是菩萨摩诃萨如说修行甚深般若波罗蜜多故。不为一切世间天人阿素洛等及诸声闻独觉菩萨之所胜伏。苾刍当知。是菩萨摩诃萨如说修行甚深般若波罗蜜多故。能绍佛种令不断绝。苾刍当知。是菩萨摩诃萨如说修行甚深般若波罗蜜多故。常不远离菩萨如来应正等觉真胜善友。苾刍当知。是菩萨摩诃萨如说修行甚深般若波罗蜜多故。不久当坐妙菩提座降伏魔军。证得无上正等菩提。转妙法轮拔有情类生死大苦。苾刍当知。是菩萨摩诃萨如说修行甚深般若波罗蜜多故。常学菩萨摩诃萨众所应学法。不学声闻及诸独觉所应学行。苾刍当知。是菩萨摩诃萨行深般若波罗蜜多。常学菩萨摩诃萨众所应学故。护世四王领四大天王众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。如先如来应正等觉受四天王所奉四钵汝亦当受。如昔护世四大天王奉上四钵我亦当奉。苾刍当知。是菩萨摩诃萨行深般若波罗蜜多。常学菩萨摩诃萨众所应学故。我等天帝领三十三天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。苏夜摩天王领夜摩天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。珊睹史多天王领睹史多天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。妙变化天王领乐变化天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。妙自在天王领他化自在天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。索诃界主大梵天王领梵众天梵辅天梵会天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。极光净天领光天少光天无量光天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。遍净天领净天少净天无量净天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨行深般若波罗蜜多。常学菩萨摩诃萨众所应学故。广果天领广天少广天无量广天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众苾刍当知。是菩萨摩诃萨行深般若波罗蜜多。常学菩萨摩诃萨众所应学故。色究竟天领无繁天无热天善现天善见天众来到其所。供养恭敬尊重赞叹。作如是言。善哉大士。当勤精进学诸菩萨摩诃萨众所应学法。勿学声闻及诸独觉所应学行。若如是学速当安坐妙菩提座。疾证无上正等菩提。转妙法轮度无量众。苾刍当知。是菩萨摩诃萨如说修行甚深般若波罗蜜多故。一切如来应正等觉及诸菩萨摩诃萨众。并诸天龙阿素洛等常随护念。由此因缘是菩萨摩诃萨世间一切险难危厄身心忧苦皆不侵害。苾刍当知。是菩萨摩诃萨如说修行甚深般若波罗蜜多。诸佛菩萨及诸天龙阿素洛等常护念故。世间所有大种相违所起诸病皆不侵恼。所谓眼病耳病鼻病舌病身病诸支节病。身痛心痛头痛齿痛胁痛腰痛背痛腹痛诸支节痛。如是所有四百四病皆于身中永无所有。唯除重业转为轻受。苾刍当知。是菩萨摩诃萨如说修行甚深般若波罗蜜多故。获如是等现世功德。后世功德无量无边</p>
<p>尔时具寿阿难。窃作是念。今天帝释为自辩才。赞说如是甚深般若波罗蜜多殊胜功德。为是如来威神之力。时天帝释即知阿难心之所念。白阿难言。我所赞说甚深般若波罗蜜多殊胜功德。皆是如来威神之力。尔时佛告阿难陀言。如是如是。今天帝释赞深般若波罗蜜多希有功德。当知皆是如来神力非自辩才。何以故。甚深般若波罗蜜多希有功德。非人天等所能知故。阿难当知。若菩萨摩诃萨习学如是甚深般若波罗蜜多。思惟如是甚深般若波罗蜜多。修行如是甚深般若波罗蜜多。时此三千大千世界一切恶魔。皆生疑惑咸作是念。此菩萨摩诃萨为证实际。退取预流一来不还阿罗汉果独觉菩提。为趣无上正等菩提。复次阿难。若菩萨摩诃萨不离如是甚深般若波罗蜜多。时诸恶魔生大忧苦。身心战栗如中毒箭。复次阿难。若菩萨摩诃萨行深般若波罗蜜多时有恶魔来到其所。化作种种可怖畏事。所谓刀剑恶兽毒蛇。猛火赩焰四方俱发。欲令菩萨身心惶惧迷失无上大菩提心于所修行。心生退屈。乃至发起一念乱意。障得无上正等菩提</p>
<p>尔时具寿阿难白佛言。世尊。为诸菩萨摩诃萨行深般若波罗蜜多时。皆为恶魔之所扰乱。为有扰乱不扰乱者。佛告阿难。非诸菩萨摩诃萨行深般若波罗蜜多时。皆为恶魔之所扰乱。然有扰乱不扰乱者。具寿阿难复白佛言。世尊。何等菩萨摩诃萨行深般若波罗蜜多时。便为恶魔之所扰乱。何等菩萨摩诃萨行深般若波罗蜜多时。不为恶魔之所扰乱</p>
<p>佛告阿难。若菩萨摩诃萨先世闻此甚深般若波罗蜜多。心不信解便生诽谤。是菩萨摩诃萨行深般若波罗蜜多时。便为恶魔之所扰乱。若菩萨摩诃萨先世闻此甚深般若波罗蜜多。深心信解不生诽谤。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨先世闻此甚深般若波罗蜜多。心生犹豫为实有此甚深般若波罗蜜多。为实无此甚深般若波罗蜜多。是菩萨摩诃萨行深般若波罗蜜多时。便为恶魔之所扰乱。若菩萨摩诃萨先世闻此甚深般若波罗蜜多。不生疑惑决定信有甚深般若波罗蜜多。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨远离善友为诸恶友之所摄持。不闻如是甚深般若波罗蜜多。由不闻故不能解了。不解了故不能修习。不修习故不能如实证得如是甚深般若波罗蜜多。是菩萨摩诃萨行深般若波罗蜜多时。便为恶魔之所扰乱。若菩萨摩诃萨亲近善友不为恶友之所扰乱。得闻如是甚深般若波罗蜜多。由得闻故便能解了。由解了故则能修习。能修习故如实证得甚深般若波罗蜜多。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨远离般若波罗蜜多。摄受赞叹非真妙法。是菩萨摩诃萨行深般若波罗蜜多时。便为恶魔之所扰乱。若菩萨摩诃萨亲近般若波罗蜜多。不摄不赞非真妙法。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨远离般若波罗蜜多。于真妙法诽谤毁呰。尔时恶魔便作是念。今此菩萨与我为伴。由彼谤毁真妙法故。便有无量住菩萨乘诸善男子善女人等。于真妙法亦生毁谤。由此因缘我愿圆满。是菩萨乘诸善男子善女人等。设勤精进修诸善法。而堕声闻或独觉地亦令他堕。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨亲近般若波罗蜜多。于真妙法信受赞叹。亦令无量住菩萨乘诸善男子善女人等。于真妙法信受赞叹。由此恶魔惊怖愁恼。是菩萨乘诸善男子善女人等。设不精勤修诸善法。而亦决定不令自他退堕声闻或独觉地。必证无上正等菩提。阿难当知。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨闻说般若波罗蜜多甚深经时。作如是语。如是般若波罗蜜多极为甚深难见难觉。何用宣说听闻受持读诵思惟。精勤修习书写流布。我尚不能得其源底。况余浅智。时有无量住菩萨乘诸善男子善女人等。闻其所说心生惊怖。皆退无上正等觉心。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨闻说般若波罗蜜多甚深经时。作如是语。如是般若波罗蜜多极为甚深难见难觉。若不宣说听闻受持读诵思惟精勤修习书写流布。能证无上正等菩提必无是处。时有无量住菩萨乘诸善男子善女人等。闻其所说欢喜踊跃。皆于般若波罗蜜多。常乐听闻受持读诵。令极通利如理思惟。精进修行为他演说书写流布。速趣无上正等菩提。阿难当知。是菩萨摩诃萨行深般若波罗蜜多时。不为恶魔之所扰乱</p>
<p>复次阿难。若菩萨摩诃萨恃己所有功德善根。轻余菩萨摩诃萨众。谓作是言。我能修习布施净戒安忍精进静虑般若波罗蜜多汝等不能。我能安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空汝等不能。我能安住真如法界法性不虚妄性不变异性平等性离生性法定法住实际虚空界不思议界汝等不能。我能安住苦集灭道圣谛汝等不能。我能修习四静虑四无量四无色定汝等不能。我能修习八解脱八胜处九次第定十遍处汝等不能。我能修习四念住四正断四神足五根五力七等觉支八圣道支汝等不能。我能修习空无相无愿解脱门汝等不能。我能修习菩萨十地汝等不能。我能严净佛土成熟有情汝等不能。我能顺逆观察十二缘起汝等不能。我能修习五眼六神通汝等不能。我能修习佛十力四无所畏四无碍解大慈大悲大喜大舍十八佛不共法汝等不能。我能修习奢摩他毗钵舍那汝等不能。我能修习无忘失法恒住舍性汝等不能。我能修习陀罗尼门三摩地门汝等不能。我能修习一切智道相智一切相智汝等不能。我能观察诸法自相共相汝等不能。我能修习一切菩萨摩诃萨行汝等不能。我能修习诸佛无上正等菩提汝等不能。尔时恶魔欢喜踊跃言。此菩萨是我伴侣。轮回生死未有出期。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨不恃己有功德善根。不轻余菩萨摩诃萨众。虽常精进修诸善法。而不执着诸善法相。阿难当知。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨自恃名姓众所识知轻蔑诸余修善菩萨。恒赞己德毁呰他人。实无不退转菩萨摩诃萨诸行状相而谓实有。起诸烦恼自赞毁他言。汝等无菩萨名姓。唯我独有菩萨名姓。由增上慢轻蔑毁呰诸余菩萨摩诃萨众。尔时恶魔见此事已便作是念。今此菩萨令我国土宫殿不空。增益地狱傍生鬼界。是时恶魔助其神力。令转增益威势辩才。由此多人信受其语。因斯劝发同彼恶见。同彼见已随彼邪学。随彼学已烦恼炽盛心颠倒故。诸所发起身语意业。皆能感得不可爱乐衰损苦果。由此因缘增三恶趣。令魔宫殿国土充满。由此恶魔欢喜踊跃。诸有所作随意自在。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨不恃己有虚妄姓名轻蔑诸余修善菩萨。于诸功德无增上慢。常不自赞亦不毁他。能善觉知众魔事业。阿难当知。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨与求声闻独觉乘者。更相毁辱斗诤诽谤。尔时恶魔见此事已作如是念。此善男子远离无上正等菩提。亲近地狱傍生鬼界。所以者何。更相毁辱斗诤诽谤非菩提道。但是地狱傍生鬼界诸恶趣道。作是念已欢喜踊跃。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨与求声闻独觉乘者。不相毁辱斗诤诽谤。方便化导令趣大乘。或令勤修自乘善法。阿难当知。是菩萨摩诃萨行深般若波罗蜜多时。不为恶魔之所扰乱。复次阿难。若菩萨摩诃萨与求无上正等菩提诸善男子善女人等。更相毁辱斗诤诽谤。尔时恶魔见此事已作如是念。此二菩萨俱远无上正等菩提。俱近地狱傍生鬼界。所以者何。更相毁辱斗诤诽谤非菩提道。但是地狱傍生鬼界诸恶趣道。作是念已欢喜踊跃。阿难当知。是菩萨摩诃萨行深般若波罗蜜多时。便为恶魔之所扰乱。若菩萨摩诃萨与求无上正等菩提诸善男子善女人等。不相毁辱斗诤诽谤。更相教诲勤修善法。令疾证得一切智智。阿难当知。是菩萨摩诃萨行深般若波罗蜜多时。不为恶魔之所扰乱阿难当知。若菩萨摩诃萨未得无上正等菩提不退转记。于得无上正等菩提不退转记诸菩萨所。起损害心斗诤毁辱轻蔑诽谤。是菩萨摩诃萨随起尔所念不饶益心。还退尔所劫曾修胜行。经尔所时远离善友。还受尔所生死系缚。若不弃舍大菩提心。还尔所劫勤修胜行。然后乃补所退功德。时具寿阿难白佛言。世尊。是菩萨摩诃萨所起恶心生死罪苦。为要流转经尔所时。为于中间亦得出离。是菩萨摩诃萨所退胜行。为要精勤经尔所劫然后乃补。为于中间有复本义。佛告阿难。我为菩萨独觉声闻。说有出罪还补善法。阿难当知。若菩萨摩诃萨未得无上正等菩提不退转记。于得无上正等菩提不退转记诸菩萨所。起损害心斗诤毁辱轻蔑诽谤。复无惭愧怀恨不舍。不能如法发露改悔。我说彼类于其中间无有出罪还补善义。要尔所劫流转生死。远离善友众苦所缚。若不弃舍大菩提心。要尔所劫勤修胜行。然后乃补所退功德。若菩萨摩诃萨未得无上正等菩提不退转记。于得无上正等菩提不退转记诸菩萨所。起损害心斗诤毁辱轻蔑诽谤。后生惭愧心无怨结。速还如法发露改悔。作如是念。我今已得难得人身。如何复起如是过恶失大善利。我应饶益一切有情。如何于中反作衰损。我应恭敬一切有情如仆事主。如何于中反生憍慢毁辱凌蔑。我应忍受一切有情捶打呵骂。如何于彼反以暴恶身语加报。我应和解一切有情令相敬爱。云何复起勃恶语言与彼乖诤。我应忍受一切有情长时履践。犹如道路亦如桥梁。云何于彼反为凌辱。我求无上正等菩提。为脱有情生死大苦。令得究竟安乐涅槃。云何复欲加之以苦。我应从今穷未来际。如痴如哑如聋如盲。于诸有情无所分别。假使断截首足身分。于彼有情终不起恶。勿我起恶破坏无上正等觉心障碍所求一切智智。阿难当知。是菩萨摩诃萨我说中间亦有出罪还补善义。非要经于尔所劫数流转生死。恶魔于彼不能扰乱。阿难当知。诸菩萨摩诃萨与求声闻独觉乘者不应交涉。设与交涉不应共住。设与共住不应与彼论议决择。所以者何。若与彼类论议决择。或当发起嗔忿等心。或复令生粗恶言说。然诸菩萨于有情类不应发起嗔忿等心。亦不应生粗恶言说。设被断截首足身分。亦不应起嗔忿恶言。所以者何。应作是念。我求无上正等菩提。为拔有情生死众苦令得究竟利益安乐。云何于彼复起恶事。阿难当知。若诸菩萨于有情类起嗔恚心发粗恶语。便障菩萨一切智智。亦坏无边殊胜行法。是故菩萨摩诃萨众欲证无上正等菩提。于诸有情不应嗔恚。亦不应起粗恶言说。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>