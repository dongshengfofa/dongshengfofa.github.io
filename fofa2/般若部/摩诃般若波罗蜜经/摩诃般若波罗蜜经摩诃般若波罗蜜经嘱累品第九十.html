<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>摩诃般若波罗蜜经嘱累品第九十</p>
<p>尔时佛告阿难。于汝意云何。佛是汝大师不。汝是佛弟子不。阿难言。世尊。佛是我大师。修伽陀是我大师。我是佛弟子。佛言。如是如是。我是汝大师。汝是我弟子。若如弟子所应作者。汝已作竟。阿难。汝用身口意慈业供养供给我。亦常如我意无有违失。阿难。我身现在汝爱敬供养供给心常清净。我灭度后是一切爱敬供养供给事。当爱敬供养般若波罗蜜。乃至第二第三以般若波罗蜜嘱累汝。阿难汝莫忘失莫作最后断种人。阿难。随尔所时般若波罗蜜在世。当知尔所时有佛在世说法。阿难。若有书般若波罗蜜。受持读诵正忆念为人广说。恭敬尊重赞叹华香幡盖宝衣灯烛种种供养。当知是人不离见佛不离闻法为常亲近佛。佛说般若波罗蜜已。弥勒等诸菩萨摩诃萨。慧命须菩提。慧命舍利弗。大目揵连。摩诃迦叶。富楼那弥多罗尼子。摩诃拘絺罗。大迦旃延。阿难等。并一切大众及一切世间诸天人。揵闼婆阿修罗等。闻佛所说皆大欢喜。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>