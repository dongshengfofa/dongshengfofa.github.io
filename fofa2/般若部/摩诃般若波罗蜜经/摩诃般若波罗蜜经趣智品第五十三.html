<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>摩诃般若波罗蜜经趣智品第五十三</p>
<p>须菩提白佛言。世尊。是诸菩萨摩诃萨解深般若波罗蜜者。当趣何所。佛告须菩提。是菩萨摩诃萨解深般若波罗蜜当趣一切种智。须菩提白佛言。世尊。是菩萨摩诃萨能趣一切种智者。则为一切众生所归趣修般若波罗蜜故。世尊修般若波罗蜜即是修一切法。世尊。无所修是修般若波罗蜜。不受修坏修是修般若波罗蜜。佛告须菩提。何法坏故。般若波罗蜜为坏修。世尊。色坏故般若波罗蜜为坏修。受想行识十二处十八界坏故。般若波罗蜜为坏修。我乃至知者见者坏故。般若波罗蜜为坏修。世尊。檀那波罗蜜坏故。般若波罗蜜为坏修。乃至般若波罗蜜坏故。般若波罗蜜为坏修。内空乃至无法有法空。四念处乃至十八不共法。须陀洹果乃至一切种智坏故。般若波罗蜜为坏修。佛言。如是如是。须菩提。色坏故般若波罗蜜为坏修。乃至一切种智坏故。般若波罗蜜为坏修。尔时佛告须菩提。是深般若波罗蜜中阿惟越致菩萨摩诃萨应当验知。若菩萨摩诃萨于是深般若波罗蜜中不着。当知是阿惟越致相禅那波罗蜜乃至檀那波罗蜜中不着。四念处乃至一切种智中不着。当知是阿惟越致。若阿惟越致菩萨摩诃萨行深般若波罗蜜时。不以他语为坚要。亦不随他教行。阿惟越致菩萨摩诃萨不为欲心嗔心痴心所牵。若阿惟越致菩萨摩诃萨不远离六波罗蜜。若阿惟越致菩萨摩诃萨闻说深般若波罗蜜时。心不惊不没不怖不畏不悔。欢喜乐闻受持读诵正忆念如说行。须菩提。当知是菩萨先世已问是深般若波罗蜜中事已受持读诵说正忆念。何以故。是菩萨摩诃萨有大威德故。闻是深般若波罗蜜心不惊不怖不畏不没不悔。欢喜乐闻受持读诵正忆念。须菩提白佛言。世尊。若菩萨摩诃萨闻深般若波罗蜜。不惊不怖乃至正忆念。世尊。是菩萨摩诃萨云何行是般若波罗蜜。佛言。随顺一切种智心。是菩萨摩诃萨应如是行般若波罗蜜。世尊云何名随顺一切种智心。是菩萨摩诃萨应如是行般若波罗蜜。佛言。以空随顺。是为菩萨摩诃萨行深般若波罗蜜。以无相无作无所有不生不灭不垢不净随顺。是菩萨摩诃萨应如是行般若波罗蜜。以如梦幻焰响化随顺。是行般若波罗蜜。须菩提白佛言。佛说以空随顺乃至如梦如幻随顺。是行般若波罗蜜。世尊。是菩萨摩诃萨行何法。若色若受想行识乃至一切种智。佛告须菩提。菩萨摩诃萨不行色不行受想行识。乃至不行一切种智。何以故。是菩萨行处无作法无坏法。无所从来亦无所去无住处。是法不可数无有量。若无数无量是法不可得。不可以色得乃至不可以一切种智得。何以故。色即是萨婆若。萨婆若即是色。乃至一切种智即是萨婆若。萨婆若即是一切种智若色如相乃至一切种智如相。皆是一如无二无别。色如相萨婆若如相。一如无二无别。乃至一切种智亦如是</p>
<p>摩诃般若波罗蜜经卷第十五天监十一年壬辰岁使持节散骑常侍都尉江州诸军镇南将军开府仪同三司江州刺吏建安王萧伟敬造众经一千卷流通愿神徽鉴于六道清猷□□□□□明灵聿辅景福咸臻深信坚明大悲增上照[王*眾]中之奥理得象□□□□□情舍身命财护持正修菩提行专向一乘苞举群生导达形□□□□□真实相俱憩道场。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>