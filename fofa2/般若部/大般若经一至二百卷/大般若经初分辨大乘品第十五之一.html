<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>初分辨大乘品第十五之一</p>
<p>尔时具寿善现白佛言。世尊。云何当知菩萨摩诃萨大乘相。云何当知菩萨摩诃萨发趣大乘。如是大乘从何处出。至何处住。如是大乘为何所住。谁复乘是大乘而出。佛告善现。汝问云何当知菩萨摩诃萨大乘相者。谓六波罗蜜多是菩萨摩诃萨大乘相。何等为六。谓布施波罗蜜多。净戒波罗蜜多。安忍波罗蜜多。精进波罗蜜多。静虑波罗蜜多。般若波罗蜜多。善现白佛言。世尊。云何菩萨摩诃萨布施波罗蜜多。佛言。善现。若菩萨摩诃萨。发应一切智智心。大悲为上首。以无所得而为方便。自施一切内外所有。亦劝他施内外所有。持此善根与一切有情同共回向阿耨多罗三藐三菩提。善现。是为菩萨摩诃萨布施波罗蜜多。善现白佛言。世尊。云何菩萨摩诃萨净戒波罗蜜多。佛言。善现。若菩萨摩诃萨发应一切智智心。大悲为上首。以无所得而为方便。自住十善业道。亦劝他住十善业道。持此善根与一切有情同共回向阿耨多罗三藐三菩提。善现。是为菩萨摩诃萨净戒波罗蜜多。善现白佛言。世尊。云何菩萨摩诃萨安忍波罗蜜多。佛言。善现。若菩萨摩诃萨。发应一切智智心。大悲为上首。以无所得而为方便。自具增上安忍。亦劝他具增上安忍。持此善根与一切有情同共回向阿耨多罗三藐三菩提。善现。是为菩萨摩诃萨安忍波罗蜜多。善现白佛言。世尊。云何菩萨摩诃萨精进波罗蜜多。佛言。善现。若菩萨摩诃萨。发应一切智智心。大悲为上首。以无所得而为方便。自于六波罗蜜多勤修不息。亦劝他于六波罗蜜多勤修不息。持此善根与一切有情同共回向阿耨多罗三藐三菩提。善现。是为菩萨摩诃萨精进波罗蜜多。善现白佛言。世尊。云何菩萨摩诃萨静虑波罗蜜多。佛言。善现。若菩萨摩诃萨。发应一切智智心。大悲为上首。以无所得而为方便。自能巧便入诸静虑无量无色。终不随彼势力受生。亦能劝他入诸静虑无量无色同己善巧。持此善根与一切有情同共回向阿耨多罗三藐三菩提。善现。是为菩萨摩诃萨静虑波罗蜜多。善现白佛言。世尊。云何菩萨摩诃萨般若波罗蜜多。佛言。善现。若菩萨摩诃萨。发应一切智智心。大悲为上首。以无所得而为方便。自能如实观一切法性。于诸法性无所执着。亦劝他如实观一切法性。于诸法性无所执着。持此善根与一切有情同共回向阿耨多罗三藐三菩提。善现。是为菩萨摩诃萨般若波罗蜜多。善现。当知是为菩萨摩诃萨大乘相</p>
<p>复次善现。菩萨摩诃萨大乘相者。谓内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空是菩萨摩诃萨大乘相。善现白佛言。世尊。云何内空。佛言。善现。内谓内法。即是眼耳鼻舌身意。此中眼由眼空。何以故。非常非坏本性尔故。耳鼻舌身意。由耳鼻舌身意空。何以故。非常非坏本性尔故。善现。是为内空。善现白佛言。世尊。云何外空。佛言。善现。外谓外法。即是色声香味触法。此中色由色空。何以故。非常非坏本性尔故。声香味触法。由声香味触法空。何以故。非常非坏本性尔故。善现是为外空。善现白佛言。世尊。云何内外空。佛言。善现。内外谓内外法。即是内六处外六处。此中内六处。由外六处空。何以故。非常非坏本性尔故。外六处由内六处空。何以故。非常非坏本性尔故。善现。是为内外空。善现白佛言。世尊云何空空。佛言。善现。空谓一切法空。此空由空空。何以故。非常非坏本性尔故。善现是为空空。善现白佛言。世尊。云何大空。佛言。善现。大谓十方。即是东南西北四维上下。此中东方由东方空。何以故。非常非坏本性尔故。南西北方四维上下。由南西北方四维上下空。何以故。非常非坏本性尔故。善现。是为大空。善现白佛言。世尊。云何胜义空。佛言。善现。胜义谓涅槃。此胜义由胜义空。何以故。非常非坏本性尔故。善现。是为胜义空。善现白佛言。世尊。云何有为空。佛言。善现。有为谓欲界色界无色界。此中欲界由欲界空。何以故。非常非坏本性尔故。色无色界由色无色界空。何以故。非常非坏本性尔故。善现。是为有为空。善现白佛言。世尊。云何无为空。佛言。善现。无为谓无生无住无异无灭。此无为由无为空。何以故。非常非坏本性尔故。善现。是为无为空。善现白佛言。世尊。云何毕竟空。佛言。善现。毕竟谓诸法究竟不可得。此毕竟由毕竟空。何以故。非常非坏本性尔故。善现。是为毕竟空。善现白佛言。世尊。云何无际空。佛言。善现。无际谓无初中后际可得及无往来际可得。此无际由无际空。何以故。非常非坏本性尔故。善现。是为无际空。善现白佛言。世尊。云何散空。佛言。善现。散谓有放有弃有舍可得。此散由散空。何以故。非常非坏本性尔故。善现。是为散空。善现白佛言。世尊。云何无变异空。佛言。善现。无变异谓无放无弃无舍可得。此无变异由无变异空。何以故。非常非坏本性尔故。善现。是为无变异空善现白佛言。世尊。云何本性空。佛言。善现。本性谓一切法本性。若有为法性。若无为法性。皆非声闻所作。非独觉所作。非菩萨所作。非如来所作。亦非余所作。此本性由本性空。何以故。非常非坏本性尔故。善现。是为本性空善现白佛言。世尊。云何自相空。佛言。善现。自相谓一切法自相。如变碍是色自相。领纳是受自相。取像是想自相。造作是行自相。了别是识自相。如是等若有为法自相。若无为法自相。此自相由自相空。何以故。非常非坏本性尔故。善现。是为自相空。善现白佛言。世尊。云何共相空。佛言。善现。共相谓一切法共相。如苦是有漏法。共相无常是有为法共相。空无我是一切法共相。如是等有无量共相。此共相由共相空。何以故。非常非坏本性尔故。善现。是为共相空。善现白佛言。世尊。云何一切法空。佛言。善现。一切法谓五蕴十二处十八界若有色无色有见无见有对无对有漏无漏有为无为法。此一切法由一切法空。何以故。非常非坏本性尔故。善现。是为一切法空。善现白佛言。世尊。云何不可得空。佛言。善现。不可得谓此中一切法不可得。若过去不可得。未来不可得。现在不可得。若过去无未来现在可得。若未来无过去现在可得。若现在无过去未来可得。此不可得由不可得空。何以故。非常非坏本性尔故。善现。是为不可得空。善现白佛言。世尊。云何无性空。佛言。善现。无性谓此中无少性可得。此无性由无性空。何以故。非常非坏本性尔故。善现。是为无性空。善现白佛言。世尊。云何自性空。佛言。善现。自性谓诸法能和合自性。此自性由自性空。何以故。非常非坏本性尔故。善现。是为自性空。善现白佛言。世尊。云何无性自性空。佛言。善现。无性自性谓诸法无能和合性。有所和合自性。此无性自性由无性自性空。何以故。非常非坏本性尔故。善现。是为无性自性空。复次善现。有性由有性空。无性由无性空。自性由自性空。他性由他性空。云何有性由有性空。有性谓五蕴。此有性由有性空。五蕴生性不可得故。是为有性由有性空。云何无性由无性空。无性谓无为。此无性由无性空。是为无性由无性空。云何自性由自性空。谓一切法皆自性空。此空非智所作。非见所作。亦非余所作。是为自性由自性空。云何他性由他性空。谓若佛出世。若不出世。一切法法住法定法性法界法平等性法离生性真如不虚妄性不变异性实际。皆由他性故空。是为他性由他性空。善现。当知是为菩萨摩诃萨大乘相。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 