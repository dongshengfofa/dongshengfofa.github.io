<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大般若波罗蜜多经卷第一百二</p>
<p>　　　　三藏法师玄奘奉　诏译</p>
<p>　　初分摄受品第二十九之四</p>
<p>憍尸迦。是菩萨摩诃萨自修无忘失法。教他修无忘失法。赞说无忘失法法。欢喜赞叹修无忘失法者。自修恒住舍性。教他修恒住舍性。赞说恒住舍性法。欢喜赞叹修恒住舍性者。憍尸迦。是菩萨摩诃萨自修一切陀罗尼门。教他修一切陀罗尼门。赞说一切陀罗尼门法。欢喜赞叹修一切陀罗尼门者。自修一切三摩地门。教他修一切三摩地门。赞说一切三摩地门法。欢喜赞叹修一切三摩地门者。憍尸迦。是菩萨摩诃萨自修一切智。教他修一切智。赞说一切智法。欢喜赞叹修一切智者。自修道相智。教他修道相智。赞说道相智法。欢喜赞叹修道相智者。自修一切相智。教他修一切相智。赞说一切相智法。欢喜赞叹修一切相智者</p>
<p>憍尸迦。是菩萨摩诃萨行六波罗蜜多时。所行布施波罗蜜多。以无所得为方便。与一切有情同共回向阿耨多罗三藐三菩提。所护净戒波罗蜜多。以无所得为方便。与一切有情同共回向阿耨多罗三藐三菩提。所修安忍波罗蜜多。以无所得为方便。与一切有情同共回向阿耨多罗三藐三菩提。所起精进波罗蜜多。以无所得为方便。与一切有情同共回向阿耨多罗三藐三菩提。所入静虑波罗蜜多。以无所得为方便。与一切有情同共回向阿耨多罗三藐三菩提。所学般若波罗蜜多。以无所得为方便。与一切有情同共回向阿耨多罗三藐三菩提</p>
<p>憍尸迦。是菩萨摩诃萨行六波罗蜜多时。常作是念。我若不行布施波罗蜜多。当生贫贱家尚无势力。何由成熟有情严净佛土。况当能得一切智智。我若不护净戒波罗蜜多。当生诸恶趣尚不能得下贱人身。何由成熟有情严净佛土。况当能得一切智智。我若不修安忍波罗蜜多。当诸根残缺容貌丑陋。不具菩萨圆满色身。若得菩萨圆满色身。行菩萨行有情见者必获无上正等菩提。若不得此圆满色身。则不能成熟一切有情严净佛土。况当能得一切智智。我若懈怠不起精进波罗蜜多。尚不能获菩萨胜道。何由成熟一切有情严净佛土。况当能得一切智智。我若心乱不入静虑波罗蜜多。尚不能起菩萨胜定。何由成熟有情严净佛土。况当能得一切智智。我若无智不学般若波罗蜜多。尚不能得诸巧便慧超二乘地。何由成熟有情严净佛土。况当能得一切智智</p>
<p>憍尸迦。是菩萨摩诃萨学六波罗蜜。多常作是念。我不应随悭贪势力。若随彼力则我布施波罗蜜多不得圆满。若我布施波罗蜜多不圆满者。终不能成一切智智。我不应随破戒势力。若随彼力则我净戒波罗蜜多不得圆满。若我净戒波罗蜜多不圆满者。终不能成一切智智。我不应随忿恚势力。若随彼力则我安忍波罗蜜多不得圆满。若我安忍波罗蜜多不圆满者。终不能成一切智智。我不应随懈怠势力。若随彼力则我精进波罗蜜多不得圆满。若我精进波罗蜜多不圆满者。终不能成一切智智。我不应随心乱势力。若随彼力则我静虑波罗蜜多不得圆满。若我静虑波罗蜜多不圆满者。终不能成一切智智。我不应随无智势力。若随彼力则我般若波罗蜜多不得圆满。若我般若波罗蜜多不圆满者。终不能成一切智智。憍尸迦。是菩萨摩诃萨不离一切智智心。以无所得为方便。于此般若波罗蜜多受持读诵。精勤修学如理思惟。书写解说广令流布。获得如是现法后法功德胜利</p>
<p>尔时天帝释白佛言。世尊。如是般若波罗蜜多甚为希有。调伏菩萨令不高心。而能回向一切智智。佛言。憍尸迦。云何般若波罗蜜多调伏菩萨令不高心。而能回向一切智智。天帝释言。世尊。菩萨摩诃萨行世间布施波罗蜜多时。若于佛所而行布施。便作是念。我能施佛。若于菩萨独觉声闻孤穷老病道行乞者而行布施。便作是念。我能施菩萨独觉声闻孤穷老病道行乞者。是菩萨摩诃萨无方便善巧行布施故。遂起高心不能回向一切智智。菩萨摩诃萨行世间净戒波罗蜜多时。便作是念。我能行净戒波罗蜜多。我能满净戒波罗蜜多。是菩萨摩诃萨无方便善巧行净戒故。遂起高心不能回向一切智智。菩萨摩诃萨行世间安忍波罗蜜多时。便作是念。我能行安忍波罗蜜多。我能满安忍波罗蜜多。是菩萨摩诃萨无方便善巧行安忍故。遂起高心不能回向一切智智。菩萨摩诃萨行世间精进波罗蜜多时。便作是念。我能行精进波罗蜜多。我能满精进波罗蜜多。是菩萨摩诃萨无方便善巧行精进故。遂起高心不能回向一切智智。菩萨摩诃萨行世间静虑波罗蜜多时。便作是念。我能行静虑波罗蜜多。我能满静虑波罗蜜多。是菩萨摩诃萨无方便善巧行静虑故。遂起高心不能回向一切智智。菩萨摩诃萨行世间般若波罗蜜多时。便作是念。我能行般若波罗蜜多。我能满般若波罗蜜多。是菩萨摩诃萨无方便善巧行般若故。遂起高心不能回向一切智智。世尊。菩萨摩诃萨住内空时。若作是念。我能住内空。是菩萨摩诃萨我我所执之所扰乱住内空故。遂起高心不能回向一切智智。菩萨摩诃萨住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空时。若作是念。我能住外空乃至无性自性空。是菩萨摩诃萨我我所执之所扰乱住外空乃至无性自性空故。遂起高心不能回向一切智智。世尊。菩萨摩诃萨住真如时。若作是念。我能住真如。是菩萨摩诃萨我我所执之所扰乱住真如故。遂起高心不能回向一切智智。菩萨摩诃萨住法界法性不虚妄性不变异性平等性离生性法定法住实际虚空界不思议界时。若作是念。我能住法界乃至不思议界。是菩萨摩诃萨我我所执之所扰乱住法界乃至不思议界故。遂起高心不能回向一切智智。世尊。菩萨摩诃萨住苦圣谛时。若作是念。我能住苦圣谛。是菩萨摩诃萨我我所执之所扰乱住苦圣谛故。遂起高心不能回向一切智智。菩萨摩诃萨住集灭道圣谛时。若作是念。我能住集灭道圣谛。是菩萨摩诃萨我我所执之所扰乱住集灭道圣谛故。遂起高心不能回向一切智智</p>
<p>世尊。菩萨摩诃萨修四静虑时。若作是念。我能修四静虑。是菩萨摩诃萨我我所执之所扰乱修四静虑故。遂起高心不能回向一切智智。菩萨摩诃萨修四无量四无色定时。若作是念。我能修四无量四无色定。是菩萨摩诃萨。我我所执之所扰乱修四无量四无色定故。遂起高心不能回向一切智智。世尊。菩萨摩诃萨修八解脱时。若作是念。我能修八解脱。是菩萨摩诃萨我我所执之所扰乱修八解脱故。遂起高心不能回向一切智智。菩萨摩诃萨。修八胜处九次第定十遍处时。若作是念。我能修八胜处九次第定十遍处。是菩萨摩诃萨。我我所执之所扰乱修八胜处九次第定十遍处故。遂起高心不能回向一切智智。世尊。菩萨摩诃萨修四念住时。若作是念。我能修四念住。是菩萨摩诃萨我我所执之所扰乱修四念住故。遂起高心不能回向一切智智。菩萨摩诃萨修四正断四神足五根五力七等觉支八圣道支时。若作是念。我能修四正断四神足五根五力七等觉支八圣道支。是菩萨摩诃萨我我所执之所扰乱修四正断四神足五根五力七等觉支八圣道支故。遂起高心不能回向一切智智。世尊。菩萨摩诃萨修空解脱门时。若作是念。我能修空解脱门。是菩萨摩诃萨我我所执之所扰乱修空解脱门故。遂起高心不能回向一切智智。菩萨摩诃萨修无相无愿解脱门时。若作是念。我能修无相无愿解脱门。是菩萨摩诃萨我我所执之所扰乱修无相无愿解脱门故。遂起高心不能回向一切智智。世尊。菩萨摩诃萨修五眼时。若作是念。我能修五眼。是菩萨摩诃萨我我所执之所扰乱修五眼故。遂起高心不能回向一切智智。菩萨摩诃萨修六神通时。若作是念。我能修六神通。是菩萨摩诃萨我我所执之所扰乱修六神通故。遂起高心不能回向一切智智。世尊。菩萨摩诃萨修佛十力时。若作是念。我能修佛十力。是菩萨摩诃萨我我所执之所扰乱修佛十力故。遂起高心不能回向一切智智。菩萨摩诃萨修四无所畏四无碍解大慈大悲大喜大舍十八佛不共法时。若作是念。我能修四无所畏四无碍解大慈大悲大喜大舍十八佛不共法。是菩萨摩诃萨我我所执之所扰乱修四无所畏四无碍解大慈大悲大喜大舍十八佛不共法故。遂起高心不能回向一切智智。世尊。菩萨摩诃萨修无忘失法时。若作是念我能修无忘失法。是菩萨摩诃萨我我所执之所扰乱修无忘失法故。遂起高心不能回向一切智智。菩萨摩诃萨修恒住舍性时。若作是念。我能修恒住舍性。是菩萨摩诃萨我我所执之所扰乱修恒住舍性故。遂起高心不能回向一切智智。世尊。菩萨摩诃萨修一切陀罗尼门时。若作是念。我能修一切陀罗尼门。是菩萨摩诃萨我我所执之所扰乱修一切陀罗尼门故。遂起高心不能回向一切智智。菩萨摩诃萨修一切三摩地门时。若作是念。我能修一切三摩地门。是菩萨摩诃萨我我所执之所扰乱修一切三摩地门故。遂起高心不能回向一切智智。世尊。菩萨摩诃萨修一切智时。若作是念。我能修一切智。是菩萨摩诃萨我我所执之所扰乱修一切智故。遂起高心不能回向一切智智。菩萨摩诃萨修道相智一切相智时。若作是念。我能修道相智一切相智。是菩萨摩诃萨我我所执之所扰乱修道相智一切相智故。遂起高心不能回向一切智智。世尊。菩萨摩诃萨成熟有情时。若作是念。我能成熟有情。是菩萨摩诃萨我我所执之所扰乱成熟有情故。遂起高心不能回向一切智智。菩萨摩诃萨严净佛土时。若作是念。我能严净佛土。是菩萨摩诃萨。我我所执之所扰乱严净佛土故。遂起高心不能回向一切智智。世尊。如是菩萨摩诃萨依世间心修诸善法。无方便善巧行布施等故。我我所执扰乱心故。虽修般若波罗蜜多。而未得故。不能如实调伏高心。亦不能如实回向一切智智。世尊。若菩萨摩诃萨行出世间布施波罗蜜多时。善修般若波罗蜜多故。不得施者。不得受者。不得布施。是菩萨摩诃萨依般若波罗蜜多行布施波罗蜜多故。能调伏高心。亦能回向一切智智。若菩萨摩诃萨行出世间净戒波罗蜜多时。善修般若波罗蜜多故。不得净戒。不得具净戒者。是菩萨摩诃萨依般若波罗蜜多行净戒波罗蜜多故。能调伏高心。亦能回向一切智智。若菩萨摩诃萨行出世间安忍波罗蜜多时。善修般若波罗蜜多故。不得安忍。不得具安忍者。是菩萨摩诃萨依般若波罗蜜多行安忍波罗蜜多故。能调伏高心。亦能回向一切智智。若菩萨摩诃萨行出世间精进波罗蜜多时。善修般若波罗蜜多故。不得精进。不得具精进者。是菩萨摩诃萨依般若波罗蜜多行精进波罗蜜多故。能调伏高心。亦能回向一切智智。若菩萨摩诃萨行出世间静虑波罗蜜多时。善修般若波罗蜜多故。不得静虑。不得具静虑者。是菩萨摩诃萨依般若波罗蜜多行静虑波罗蜜多故。能调伏高心。亦能回向一切智智。若菩萨摩诃萨行出世间般若波罗蜜多时。善修般若波罗蜜多故。不得般若。不得具般若者。亦不得一切法。是菩萨摩诃萨依般若波罗蜜多行般若波罗蜜多故。能调伏高心。亦能回向一切智智</p>
<p>世尊。若菩萨摩诃萨住内空时。善修般若波罗蜜多故不得内空。不得住内空者。是菩萨摩诃萨依般若波罗蜜多住内空故。能调伏高心。亦能回向一切智智。若菩萨摩诃萨住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空时。善修般若波罗蜜多故。不得外空乃至无性自性空。不得住外空乃至无性自性空者。是菩萨摩诃萨依般若波罗蜜多住外空乃至无性自性空故。能调伏高心。亦能回向一切智智。世尊。若菩萨摩诃萨住真如时。善修般若波罗蜜多故。不得真如。不得住真如者。是菩萨摩诃萨依般若波罗蜜多住真如故。能调伏高心。亦能回向一切智智。若菩萨摩诃萨住法界法性不虚妄性不变异性平等性离生性法定法住实际虚空界不思议界时。善修般若波罗蜜多故。不得法界乃至不思议界。不得住法界乃至不思议界者。是菩萨摩诃萨依般若波罗蜜多住法界乃至不思议界故。能调伏高心。亦能回向一切智智。世尊。若菩萨摩诃萨住苦圣谛时。善修般若波罗蜜多故。不得苦圣谛。不得住苦圣谛者。是菩萨摩诃萨依般若波罗蜜多住苦圣谛故。能调伏高心。亦能回向一切智智。若菩萨摩诃萨住集灭道圣谛时。善修般若波罗蜜多故。不得集灭道圣谛。不得住集灭道圣谛者。是菩萨摩诃萨依般若波罗蜜多住集灭道圣谛故。能调伏高心。亦能回向一切智智</p>
<p>世尊。若菩萨摩诃萨修四静虑时。善修般若波罗蜜多故。不得四静虑。不得修四静虑者。是菩萨摩诃萨依般若波罗蜜多修四静虑故。能调伏高心。亦能回向一切智智。若菩萨摩诃萨修四无量四无色定时。善修般若波罗蜜多故。不得四无量四无色定。不得修四无量四无色定者。是菩萨摩诃萨依般若波罗蜜多修四无量四无色定故。能调伏高心。亦能回向一切智智。世尊。若菩萨摩诃萨修八解脱时。善修般若波罗蜜多故。不得八解脱。不得修八解脱者。是菩萨摩诃萨依般若波罗蜜多修八解脱故。能调伏高心。亦能回向一切智智。若菩萨摩诃萨修八胜处九次第定十遍处时。善修般若波罗蜜多故。不得八胜处九次第定十遍处。不得修八胜处九次第定十遍处者。是菩萨摩诃萨依般若波罗蜜多修八胜处九次第定十遍处故。能调伏高心。亦能回向一切智智。世尊。若菩萨摩诃萨修四念住时。善修般若波罗蜜多故。不得四念住。不得修四念住者。是菩萨摩诃萨依般若波罗蜜多修四念住故。能调伏高心。亦能回向一切智智。若菩萨摩诃萨修四正断四神足五根五力七等觉支八圣道支时。善修般若波罗蜜多故。不得四正断四神足五根五力七等觉支八圣道支。不得修四正断四神足五根五力七等觉支八圣道支者。是菩萨摩诃萨依般若波罗蜜多修四正断四神足五根五力七等觉支八圣道支故。能调伏高心。亦能回向一切智智世尊。若菩萨摩诃萨修空解脱门时。善修般若波罗蜜多故。不得空解脱门。不得修空解脱门者。是菩萨摩诃萨依般若波罗蜜多修空解脱门故。能调伏高心。亦能回向一切智智。若菩萨摩诃萨修无相无愿解脱门时。善修般若波罗蜜多故。不得无相无愿解脱门。不得修无相无愿解脱门者。是菩萨摩诃萨依般若波罗蜜多修无相无愿解脱门故。能调伏高心。亦能回向一切智智。世尊。若菩萨摩诃萨修五眼时。善修般若波罗蜜多故。不得五眼。不得修五眼者。是菩萨摩诃萨依般若波罗蜜多修五眼故。能调伏高心。亦能回向一切智智。若菩萨摩诃萨修六神通时。善修般若波罗蜜多故。不得六神通。不得修六神通者。是菩萨摩诃萨依般若波罗蜜多修六神通故。能调伏高心。亦能回向一切智智。世尊。若菩萨摩诃萨修佛十力时。善修般若波罗蜜多故。不得佛十力。不得修佛十力者。是菩萨摩诃萨依般若波罗蜜多修佛十力故。能调伏高心。亦能回向一切智智。若菩萨摩诃萨修四无所畏四无碍解大慈大悲大喜大舍十八佛不共法时。善修般若波罗蜜多故。不得四无所畏四无碍解大慈大悲大喜大舍十八佛不共法。不得修四无所畏四无碍解大慈大悲大喜大舍十八佛不共法者。是菩萨摩诃萨依般若波罗蜜多修四无所畏四无碍解大慈大悲大喜大舍十八佛不共法故。能调伏高心。亦能回向一切智智。世尊。若菩萨摩诃萨修无忘失法时。善修般若波罗蜜多故。不得无忘失法。不得修无忘失法者。是菩萨摩诃萨依般若波罗蜜多修无忘失法故。能调伏高心。亦能回向一切智智。若菩萨摩诃萨修恒住舍性时。善修般若波罗蜜多故。不得恒住舍性。不得修恒住舍性者。是菩萨摩诃萨依般若波罗蜜多修恒住舍性故。能调伏高心。亦能回向一切智智</p>
<p>世尊。若菩萨摩诃萨修一切陀罗尼门时。善修般若波罗蜜多故。不得一切陀罗尼门。不得修一切陀罗尼门者。是菩萨摩诃萨依般若波罗蜜多修一切陀罗尼门故。能调伏高心。亦能回向一切智智。若菩萨摩诃萨修一切三摩地门时。善修般若波罗蜜多故。不得一切三摩地门。不得修一切三摩地门者。是菩萨摩诃萨依般若波罗蜜多修一切三摩地门故。能调伏高心。亦能回向一切智智。世尊。若菩萨摩诃萨修一切智时。善修般若波罗蜜多故。不得一切智。不得修一切智者。是菩萨摩诃萨依般若波罗蜜多修一切智故。能调伏高心。亦能回向一切智智。若菩萨摩诃萨修道相智一切相智时。善修般若波罗蜜多故。不得道相智一切相智。不得修道相智一切相智者。是菩萨摩诃萨依般若波罗蜜多修道相智一切相智故。能调伏高心。亦能回向一切智智。世尊。若菩萨摩诃萨成熟有情时。善修般若波罗蜜多故。不得成熟有情。不得成熟有情者。是菩萨摩诃萨依般若波罗蜜多成熟有情故。能调伏高心。亦能回向一切智智。若菩萨摩诃萨严净佛土时。善修般若波罗蜜多故。不得严净佛土。不得严净佛土者。是菩萨摩诃萨依般若波罗蜜多严净佛土故。能调伏高心。亦能回向一切智智。世尊。如是菩萨摩诃萨依出世间般若波罗蜜多修善法故。能如实调伏高心。亦能如实回向一切智智。是故我说如是般若波罗蜜多甚为希有。调伏菩萨令不高心。而能回向一切智智</p>
<p>尔时佛告天帝释言。憍尸迦。若善男子善女人等能于如是甚深般若波罗蜜多。至心听闻受持读诵。精勤修学如理思惟。书写解说广令流布。是善男子善女人等身常安隐心恒喜乐。不为一切灾横侵恼。复次憍尸迦。若善男子善女人等于此般若波罗蜜多受持读诵。亲近供养如理思惟。书写解说广令流布。是善男子善女人等若随军旅交阵战时。至心念诵如是般若波罗蜜多。不为刀杖之所伤杀。所对怨敌皆起慈心。设欲中伤自然退败。丧命军旅终无是处。何以故。憍尸迦。是善男子善女人等不离一切智智心。以无所得为方便。长夜修习六波罗蜜多。自除贪欲刀杖。亦能除他贪欲刀杖。自除嗔恚刀杖。亦能除他嗔恚刀杖。自除愚痴刀杖。亦能除他愚痴刀杖。自除恶见刀杖。亦能除他恶见刀杖。自除缠垢刀杖。亦能除他缠垢刀杖。自除随眠刀杖。亦能除他随眠刀杖。自除恶业刀杖。亦能除他恶业刀杖。憍尸迦。由此缘故。是善男子善女人等设入军阵不为刀杖之所伤杀。所对怨敌皆起慈心。设欲中伤自然退败。丧命军旅终无是处</p>
<p>复次憍尸迦。若善男子善女人等不离一切智智心。以无所得为方便。常于如是甚深般若波罗蜜多。至心听闻恭敬供养。尊重赞叹受持读诵。如理思惟精勤修学。书写解说广令流布。是善男子善女人等一切毒药蛊道鬼魅。厌祷咒术皆不能害。水不能溺火不能烧。刀杖恶兽怨贼恶神众邪魍魉不能伤害。何以故。憍尸迦。如是般若波罗蜜多是大神咒。如是般若波罗蜜多是大明咒。如是般若波罗蜜多是无上咒。如是般若波罗蜜多是无等等咒。如是般若波罗蜜多是一切咒王。最上最妙无能及者。具大威力能伏一切。不为一切之所降伏。是善男子善女人等精勤修学如是咒王。不为自害不为害他不为俱害。所以者何。是善男子善女人等学此般若波罗蜜多。了自他俱皆不可得。憍尸迦。是善男子善女人等学此般若波罗蜜多大咒王时。不得我。不得有情。不得命者。不得生者。不得养者。不得士夫。不得补特伽罗。不得意生。不得儒童。不得作者。不得受者。不得知者。不得见者。由于我等无所得故。不为自害不为害他不为俱害</p>
<p>憍尸迦。是善男子善女人等学此般若波罗蜜多大咒王时。不得色。不得受想行识。于色蕴等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得眼处。不得耳鼻舌身意处。于眼处等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得色处。不得声香味触法处。于色处等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得眼界。不得色界眼识界及眼触眼触为缘所生诸受。于眼界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得耳界。不得声界耳识界及耳触耳触为缘所生诸受。于耳界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得鼻界。不得香界鼻识界及鼻触鼻触为缘所生诸受。于鼻界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得舌界。不得味界舌识界及舌触舌触为缘所生诸受。于舌界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得身界。不得触界身识界及身触身触为缘所生诸受。于身界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得意界。不得法界意识界及意触意触为缘所生诸受。于意界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得地界。不得水火风空识界。于地界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得苦圣谛。不得集灭道圣谛。于苦圣谛等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得无明。不得行识名色六处触受爱取有生老死愁叹苦忧恼。于无明等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得内空。不得外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。于内空等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得真如。不得法界法性不虚妄性不变异性平等性离生性法定法住实际虚空界不思议界。于真如等无所得故。不为自害不为害他不为俱害。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 