<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>摩诃般若波罗蜜等无等品第十二</p>
<p>尔时贤者舍利弗白佛。唯天中天。我为堪任讲摩诃萨义乎。所因谓何为摩诃萨者。世尊告言。应讲之耳。舍利弗言。弃损一切所见。吾我见人寿命见。凡夫之事。有志含血有作无作。常见无见。阴见种见。诸衰入见。虚见实见。十二因缘见。四意止四意断四神足五根五力七觉意八由行见。十种力四无所畏四分别辩十八不共诸佛之法。若复睹见教化众生。睹见佛土清净庄严。见于佛道观睹于觉见转法轮。皆悉蠲除如此诸见。而为说法。以故名曰为摩诃萨。摩诃萨义也。须菩提谓舍利弗。何故贤者。菩萨摩诃萨。而见于色痛痒思想生死识。眼耳鼻舌身意色声香味细滑法。吾我人寿命四种衰入十八种。四意止意断神足五根五力七觉意八由行。十种力四无所畏四分别辩十八不共诸佛之法。舍利弗答曰。贤者且听。此菩萨摩诃萨行般若波罗蜜。无沤和拘舍罗。已遭遇色而兴发见。谓可致得。痛痒思想生死识而兴发见。谓可致得。眼耳鼻舌身意。色声香味细滑法。吾我人寿命四种衰入十八种。三十七品。十种力四无所畏四分别辩十八不共诸佛之法。已遭遇此以兴发诸见。谓有可得。菩萨摩诃萨游于其中。行般若波罗蜜。以沤和拘舍罗。除是诸见而为说法。令离颠倒不求所获。须菩提白佛言。唯天中天。我应堪任说摩诃萨号摩诃萨义之所趣乎。世尊告曰。应说之耳。如我心解承世尊旨。菩萨心者。等无所等无怨敌心。诸声闻辟支佛心所不能及。所以者何。则萨芸若心。无有诸漏亦无因缘。假使如是萨芸若心。无有诸漏亦无因缘。则于彼心而无所著。故曰摩诃萨。摩诃萨假号也。舍利弗谓须菩提。何所菩萨摩诃萨者。所谓心者。等无所等无怨敌心。诸声闻辟支佛心所不能及。须菩提谓舍利弗。仁舍利弗。是菩萨摩诃萨从初发意。未曾见法起者灭者。无所怀来。不增不减无有尘垢。亦无结恨。假使贤者。不起不灭无所怀来。不增不减无有尘垢。亦无结恨。彼无声闻辟支佛心。无菩萨心。亦无佛心。舍利弗。是为菩萨摩诃萨心。等无所等心无怨敌。声闻辟支佛心所不能及。舍利弗谓须菩提。唯须菩提。仁莫但讲声闻辟支佛心所不能及。心不着声闻辟支佛。当复不着于色所求痛痒思想生死识所求。答曰。如是舍利弗。实不着色痛痒思想生死识。亦不着眼耳鼻舌身意色声香味细滑法。不着十八种诸衰入十二因缘。不着四意止四意断四神足五根五力七觉意八由行。不着十种力四无所畏四分别辩十八不共诸佛之法。舍利弗谓须菩提。如向者须菩提之所讲论。其萨芸若心者。无有诸漏亦无因缘。云何贤者。愚凡夫心。不亦无漏无因缘乎。本净为空。至于声闻辟支佛世尊心。无有诸漏无有因缘耶。答曰如是。舍利弗又问。须菩提。色亦不为无漏乎。无因缘乎。本净空乎。痛痒思想生死识。亦不为无漏乎。无因缘乎。本净空乎。答曰如是。舍利弗又问。须菩提。眼耳鼻舌身意。色声香味细滑法。十八种四大衰入十二因缘。不为无漏无因缘本净空乎。四意止四意断四神足五根五力七觉意八由行。不为无漏无因缘本净空乎。十种力四无所畏四分别辩十八不共诸佛之法。无为无漏无因缘本净空乎。答曰如是。舍利弗。诚如所云。愚凡夫心声闻辟支佛心。亦无有漏亦无因缘本净为空。阴种入四大十二因缘。三十七品。十种力四无所畏四分别辩十八不共诸佛之法。亦无有漏亦无因缘本净为空。舍利弗谓须菩提。于此诸心当无所著。又复不当不着无色色乎。不当不着无痛痒思想生死识识乎。又须菩提。不当不着无意止意止乎。无意断意断乎。无神足神足乎。无五根五根乎。无五力五力乎。无七觉意七觉意乎。无八由行由行乎。无十种力种力乎。无四无所畏所畏乎。无四分别辩分别辩乎。无十八不共不共乎。须菩提答曰。如是舍利弗。不当着无色色也。不当着无痛痒思想生死识识也。不当着无眼耳鼻舌身意意也。不当着无色声香味细滑法法也。不当着无四大衰入入也。不当着无十二因缘缘也。不当着无三十七品品也。不当着无十种力力也。不当着无四无所畏畏也。不当着无四分别辩辩也。不当着无十八不共诸佛之法法也。如是舍利弗。行般若波罗蜜。以是之故。其道之心无怨敌心。诸声闻辟支佛心所不及也。亦不想念声闻辟支佛。无所依猗不随颠倒。亦无所得。是故逮成一切诸法。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>