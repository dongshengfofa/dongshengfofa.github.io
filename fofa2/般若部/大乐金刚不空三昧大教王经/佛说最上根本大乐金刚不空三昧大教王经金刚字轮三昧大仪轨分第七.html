<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>金刚字轮三昧大仪轨分第七</p>
<p>尔时释迦牟尼佛。复说诸法无性转字轮般若波罗蜜多教。所谓诸法空无自性故。诸法无相。以无相故生一切法。诸法无愿故。从无愿生一切法。诸法自性清净故。般若波罗蜜多清净</p>
<p>尔时妙吉祥菩萨。闻佛说此真理法门已。即现笑容。以智慧剑表示诸佛。说此最上般若波罗蜜多心明曰</p>
<p>阿</p>
<p>说此心明时。一切如来皆悉云集。依前曼拏罗仪安住。尔时妙吉祥菩萨。入一切法自性无性剑三摩地。从定出已。说转字轮三昧曼拏罗法。若建此曼拏罗者。当于外曼拏罗中。依法画八辐轮。于此轮围中。次第书心明。后四方四隅分列八位。于其中位安妙吉祥菩萨。如童子相。身色莹净犹如虚空。有其四臂。以智慧剑作表示法。光明普照。于菩萨外安诸佛如来。四隅依法安四般若波罗蜜多经。四门安四幖帜。谓剑烁吉帝宝钵经。然后阿阇梨结剑印或经印。依法引弟子入曼拏罗中。授与智剑而作灌顶。作灌顶已。为说法誓颂曰</p>
<font SIZE="2">
<p>　</p>
</font>
<p>　汝当受智剑　　等般若真理</p>
<p>　观佛如虚空　　所表示速成</p>
<p>　护持于佛法　　广度诸众生</p>
<p>　以剑断业障　　令永尽无余　</p>
<p>说此颂已又复告言。由是妙法令汝成就般若波罗蜜多。速证阿耨多罗三藐三菩提若欲成就法曼拏罗者。亦如前仪</p>
<p>复说成就法。若欲证空三摩地者。当观诸法如虚空故</p>
<p>若欲证无相三摩地者。当观诸法皆无相故</p>
<p>若欲证无愿三摩地者。当观诸法皆无愿故</p>
<p>若欲证自性清净智法者。当观想般若波罗蜜多理趣故</p>
<p>若欲断一切烦恼者。当观想正法故</p>
<p>若欲得一切文字真实智者。当观想无性法故</p>
<p>若欲于一切处不著文字观法身者。当依摩字等自性。观想于空故</p>
<p>若欲证诸佛菩提者。当结金刚剑印。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>