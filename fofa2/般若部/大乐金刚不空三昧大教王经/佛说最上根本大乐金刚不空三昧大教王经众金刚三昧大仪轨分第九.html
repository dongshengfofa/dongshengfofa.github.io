<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>众金刚三昧大仪轨分第九</p>
<p>尔时释迦牟尼佛。复说最上供养般若波罗蜜多教。所谓发生菩提心故。是即一切如来广大供养。救度一切众生界故。是即一切如来广大供养。摄一切法故。是即一切如来广大供养。若人于般若波罗蜜多教。书持读诵记念思惟者。是即一切如来广大供养</p>
<p>尔时誐誐那巘惹菩萨。闻佛说此真实法门已。即现微笑。说此一切羯磨不空三昧心明曰</p>
<p>唵(引)</p>
<p>说此心明时。所有一切供养遍满虚空界。复从空中化菩萨相。还于誐誐那巘惹菩萨前。依曼拏罗而住</p>
<p>尔时誐誐那巘惹菩萨。入一切供养安想三摩地。从定出已。即说最上羯磨金刚不空三昧曼拏罗。作是法者。当于外曼拏罗中间画八角宝柱。于此中间画誐誐那巘惹菩萨。身如月色现微笑容手持器仗</p>
<p>又复依法画诸菩萨。谓金刚手菩萨观自在菩萨等八大菩萨。各具本相印法具足。复于四隅画四供养菩萨。四门画四幖帜及种种宝具。如是画已。阿阇梨当结羯磨金刚印。依法引弟子入曼拏罗中。以众羯磨金刚灌顶法。当授灌顶。授灌顶已作四种供养。一者身业礼拜。二者语业称赞真实妙理。三者意业观想法界之内皆成供养。四者手结金刚印。是名弟子入羯磨曼拏罗仪轨</p>
<p>复说成就法。若欲以菩提心供养者。当观想心金刚故</p>
<p>若欲以三摩地供养者。当观想诸法清净故</p>
<p>若欲以灌顶供养者。当观想众羯磨金刚故</p>
<p>若欲以印供养者。当观想众金刚故</p>
<p>若欲以虚空供养者。当以阿字观想故</p>
<p>若欲供养一切曼拏罗者。当以众金刚轮观想故</p>
<p>若欲以一切具供养者。当以众金刚观想故</p>
<p>若欲调伏诸恶成供养者。当现忿怒相加持。以花掷之。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>