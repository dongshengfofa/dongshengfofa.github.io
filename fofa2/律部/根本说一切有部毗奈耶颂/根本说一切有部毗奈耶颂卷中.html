<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶颂卷中</p>
<p>　　　　尊者毗舍佉造</p>
<p>　　　　三藏法师义净奉　制译</p>
<p>　　九十波逸底迦法</p>
<p>故妄语学处</p>
<p>　已说三十事　　舍与堕相应</p>
<p>　九十单堕罪　　随次今当说</p>
<p>　王舍城人众　　及以诸苾刍</p>
<p>　借问罗怙罗　　佛今在何处</p>
<p>　此中有世尊　　报言在彼处</p>
<p>　大师由此事　　为说两伽他</p>
<p>　故作妄语人　　违于一实法</p>
<p>　现世造众恶　　当来受苦报</p>
<p>　宁吞热铁丸　　猛焰极可畏</p>
<p>　不将破戒口　　非法啖人食</p>
<p>　由苾刍妄语　　佛制于学处</p>
<p>　差别有九殊　　乃至于二种</p>
<p>　于无根五法　　波罗市迦等</p>
<p>　戒见轨邪命　　是九种应知</p>
<p>　他胜等五法　　见等三不同</p>
<p>　于斯作异言　　应知妄成八</p>
<p>　戒见轨邪命　　及以见闻疑</p>
<p>　苾刍虚诳时　　斯成有七种</p>
<p>　已说正当说　　不实有三时</p>
<p>　复有见等三　　说妄言有六</p>
<p>　如是一一减　　智者应可思</p>
<p>　说语若他知　　便成二种妄</p>
<p>　何谓五种妄　　他胜等应知</p>
<p>　说上人法时　　名入于他胜</p>
<p>　若于两种谤　　不实诳前人</p>
<p>　根与无根殊　　名入于众教</p>
<p>　若在僧伽前　　法说为非法</p>
<p>　由其对众重　　名入吐罗中</p>
<p>　若褒洒陀时　　问言清净不</p>
<p>　默然而覆过　　是名入恶作</p>
<p>　作此妄言时　　便成四种别</p>
<p>　所余诸妄说　　咸入堕中收</p>
<p>　此五种妄说　　其体重轻异</p>
<p>　不相交杂故　　各陈其入言</p>
<p>　于不见等处　　颠倒说见等</p>
<p>　故心说他解　　堕落罪便伤　</p>
<p>毁呰语学处</p>
<p>　虽毁呰傍生　　唤为秃角等</p>
<p>　怀羞情不忍　　何况毁于人</p>
<p>　由斯世尊说　　常饶益众生</p>
<p>　苾刍毁灭言　　便招于堕罪</p>
<p>　苾刍毁呰意　　问婆罗门种</p>
<p>　汝梵志出家　　此便生恶作</p>
<p>　若问刹帝利　　戏心得恶作</p>
<p>　薜舍戍达罗　　若问成根本</p>
<p>　毛木匠织师　　客缝竹作等</p>
<p>　如斯诸种类　　问时便得堕</p>
<p>　汝梵志工巧　　清净应须学</p>
<p>　沙门汝何用　　即招恶作罪</p>
<p>　汝是刹帝利　　牟槊弓射等</p>
<p>　此事应可为　　说时便恶作</p>
<p>　如是戍达罗　　薜舍所作业</p>
<p>　织竹等杂作　　便获根本罪</p>
<p>　汝自业应作　　乞索教读等</p>
<p>　若作如斯语　　同前得恶作</p>
<p>　跛瞎癵躄行　　侏儒及聋哑</p>
<p>　毁他如是说　　堕落火便烧</p>
<p>　汝疥癞痈疽　　痒瘙痔呕逆</p>
<p>　作如是等语　　此人便得堕</p>
<p>　汝罪不清净　　有疑悔恶作</p>
<p>　汝有忿恨恼　　得罪亦同前</p>
<p>　苾刍毁呰意　　恶说骂詈等</p>
<p>　与鄙语相应　　堕罪便相害</p>
<p>　如是族工巧　　作业形容病</p>
<p>　罪及烦恼言　　咸名毁灭语</p>
<p>　意欲简前人　　是何者佛护</p>
<p>　答言刹帝利　　如是等无愆　</p>
<p>离间语学处</p>
<p>　苾刍离间语　　欲使他分坼</p>
<p>　由为触恼心　　定招于堕罪</p>
<p>　汝剃发贱人　　问言谁语汝</p>
<p>　报云某甲道　　此招于恶作</p>
<p>　于前学处中　　说族工巧等</p>
<p>　应知罪相似　　智者不应为　</p>
<p>发举殄诤羯磨学处</p>
<p>　和合众作法　　同心许其事</p>
<p>　若更毁破者　　堕罪遂便伤</p>
<p>　大众共一心　　如法如轨则</p>
<p>　断除四种诤　　评论等应知</p>
<p>　同心共秉法　　于事无犹豫</p>
<p>　若云不善时　　得破羯磨罪</p>
<p>　未作作了想　　或疑而毁破</p>
<p>　斯便得恶作　　异此便无咎</p>
<p>　若作此断事　　作余断事想</p>
<p>　应知了未了　　得罪并同前</p>
<p>　主人秉羯磨　　持欲及见等</p>
<p>　并客来苾刍　　是谓五差别</p>
<p>　若识初中后　　是名为主人</p>
<p>　此中作法人　　谓秉羯磨者</p>
<p>　为他将欲者　　此名持欲人</p>
<p>　现前居众中　　是名为见等</p>
<p>　我爱如是见　　作如此平章</p>
<p>　不识初中后　　应知此名客</p>
<p>　初三若毁破　　俱得于堕罪</p>
<p>　后二若毁时　　并皆招恶作　</p>
<p>与女人说法过五六语学处</p>
<p>　为女说法时　　唯齐五六语</p>
<p>　除有智男子　　过时得本愆</p>
<p>　一切色无常　　受想行亦尔</p>
<p>　及识为五语　　明慧者应知</p>
<p>　眼耳鼻及舌　　身意并无常</p>
<p>　此名为六语　　智者应当识</p>
<p>　欲说于五句　　故心言第六</p>
<p>　或可拟说六　　故七咸同罪</p>
<p>　若口吃无过　　及以语匆匆</p>
<p>　智女更问时　　为说便非犯　</p>
<p>与未近圆人同句读诵学处</p>
<p>　与未近圆者　　同句而诵法</p>
<p>　随说即招愆　　同诵开无过　</p>
<p>向未近圆人说他粗罪学处</p>
<p>　知他犯粗恶　　告未具得罪</p>
<p>　大众与法者　　说时无有过</p>
<p>　何者名粗罪　　谓波罗市迦</p>
<p>　僧伽伐尸沙　　非余事应识　</p>
<p>实得上人法向未近圆人说学处</p>
<p>　前人未近圆　　苾刍向彼说</p>
<p>　实得上人法　　得波逸底迦</p>
<p>　若是五种盖　　凡人法共知</p>
<p>　非此名上人　　静虑等境界　</p>
<p>谤回众利物学处</p>
<p>　说他与众物　　回将入别人</p>
<p>　若作妄言时　　便遭堕罪割　</p>
<p>轻呵戒学处</p>
<p>　半月半月说　　戒经长净时</p>
<p>　若其轻慢言　　定得于本罪</p>
<p>　何须戒经内　　说此小随小</p>
<p>　令人恼悔生　　是名轻慢戒</p>
<p>　厌疑生恼触　　忧热遍烧煎</p>
<p>　能令起悔心　　随说皆招罪</p>
<p>　但是律教中　　所有诸小戒</p>
<p>　苾刍轻慢说　　亦皆成本愆　</p>
<p>坏生种学处</p>
<p>　所有种子类　　及以有情村</p>
<p>　根茎节开子　　自他损皆犯</p>
<p>　若从根得生　　此说名根种</p>
<p>　谓是香附子　　姜芋等应知</p>
<p>　茎种从茎出　　插地即便生</p>
<p>　谓菩提石榴　　柳等咸应识</p>
<p>　节种截取节　　入地能生长</p>
<p>　芦荻蔗竹等　　由斯故得名</p>
<p>　裂种杏麻豆　　子谓谷麦等</p>
<p>　有释异种子　　牛粪等生莲</p>
<p>　羊毛生细稊　　是一师别释</p>
<p>　有情虫蚁等　　总摄诸生命</p>
<p>　村者谓树等　　有情之所依</p>
<p>　想疑而损之　　皆招于堕罪</p>
<p>　如是种果等　　称境定招愆</p>
<p>　别种别想疑　　应知亦得罪</p>
<p>　苾刍持五种　　安在臼中舂</p>
<p>　若种损坏时　　五罪一时得</p>
<p>　若不损坏者　　但招五恶作</p>
<p>　置火及投汤　　同前皆本罪</p>
<p>　若作故损意　　青草处游行</p>
<p>　有坏时便堕　　不伤招恶作</p>
<p>　若于青草处　　曳物而伤损</p>
<p>　或汤粥汁等　　浇泻亦同愆</p>
<p>　若以一方便　　斩断于一树</p>
<p>　便招一恶作　　一波逸底迦</p>
<p>　若以二方便　　斩断一树等</p>
<p>　便得两恶作　　一堕罪应知</p>
<p>　随方便多少　　得尔许恶作</p>
<p>　随其事差别　　悉皆招本罪</p>
<p>　叶果未开花　　诸藕诸根等</p>
<p>　莲梢及苹藻　　随坏堕相中</p>
<p>　皴皮及黄叶　　莲花等已开</p>
<p>　若断恶作罪　　佛言轻重异</p>
<p>　若须净齿木　　及皮叶花根</p>
<p>　取时为净言　　不应云斩折</p>
<p>　水藻及浮萍　　地鸡并碱卤</p>
<p>　青苔白醭葛　　牵挽不应为</p>
<p>　何者是净言　　云汝应知是</p>
<p>　解是与净等　　净了皆无过</p>
<p>　作净二五殊　　火刀蔫鸟甲</p>
<p>　堕破并拔出　　捩断擘不中</p>
<p>　营造伐树时　　应从树神乞</p>
<p>　以诸花果食　　设祭可随时</p>
<p>　应为诵正法　　谓三启等经</p>
<p>　宜应具告知　　十善十恶报</p>
<p>　行善招乐果　　异斯生恶趣</p>
<p>　显其功德施　　复说悭贪罪</p>
<p>　欢喜等园中　　天女恒游戏</p>
<p>　长时极乐果　　唯有施能招</p>
<p>　镇怀饥渴火　　不闻浆水名</p>
<p>　轮回诸趣中　　受苦无穷尽</p>
<p>　无始来串习　　数为烦恼逼</p>
<p>　自他无利益　　并由悭所缠</p>
<p>　七日不改变　　复无流血等</p>
<p>　大树宜应截　　有异不应伤　</p>
<p>嫌毁轻贱学处</p>
<p>　苾刍作嫌言　　及为粗骂语</p>
<p>　所得轻重罪　　略言其大纲</p>
<p>　大众作白二　　差遣分饭粥</p>
<p>　分房行饼果　　分余杂物人</p>
<p>　羯耻那器具　　藏守支伐罗</p>
<p>　及以分衣人　　并守雨衣者</p>
<p>　毗诃罗波罗　　斯人所遣使</p>
<p>　行器持竿水　　及以驱乌人</p>
<p>　若遣分卧具　　行饼并行利</p>
<p>　众差如是人　　嫌时皆本罪</p>
<p>　如斯十二类　　嫌骂者招本</p>
<p>　余使得轻愆　　善可观其事　</p>
<p>违恼言教学处</p>
<p>　违教得本罪　　教谓他问时</p>
<p>　恼谓说异言　　不陈决定语</p>
<p>　他问如是言　　欲恼便余答</p>
<p>　除猎人来问　　恐彼害前生</p>
<p>　我视虚空爪　　实理有情无</p>
<p>　此人方便言　　报彼非成咎</p>
<p>　如其他问时　　恼意默然住</p>
<p>　由斯堕恶趣　　苦逼痛方言　</p>
<p>不举敷具学处</p>
<p>　若于露地中　　安僧床座等</p>
<p>　除有人嘱授　　舍去罪随行</p>
<p>　若离于本居　　欲行向界外</p>
<p>　未离床等分　　便招恶作愆</p>
<p>　若弃出行时　　雨沾得恶作</p>
<p>　如有水湿澈　　斯便得堕罪</p>
<p>　说有三种坏　　谓虫风及雨</p>
<p>　表里俱损时　　此说为虫坏</p>
<p>　被风吹反襵　　是名为风坏</p>
<p>　雨湿第二重　　名雨坏应识</p>
<p>　若在于房中　　被虫等损坏</p>
<p>　招恶作等罪　　准说并同前</p>
<p>　初不思而去　　涂中忽尔忆</p>
<p>　自忖由痴等　　当须苦责心</p>
<p>　若遇余苾刍　　见已应相就</p>
<p>　为护卧具故　　殷勤好嘱看</p>
<p>　若彼为领知　　到处不藏举</p>
<p>　波逸底迦箭　　便中不忆人</p>
<p>　俗人来请食　　借座当须与</p>
<p>　求寂等将去　　苾刍不自持</p>
<p>　俗侣诣伽蓝　　设食供僧众</p>
<p>　应与其座席　　宜差守护人</p>
<p>　若是看病人　　病老朽破戒</p>
<p>　又复未圆具　　斯皆勿嘱观</p>
<p>　二人同一座　　小者应收举</p>
<p>　若彼夏相似　　后起者应持</p>
<p>　若听法等时　　上座年衰老</p>
<p>　举安僧座席　　小者应代为</p>
<p>　佛制诸苾刍　　于尊老给侍</p>
<p>　当为依止事　　利益两俱兼</p>
<p>　若有难事至　　墙根及树根</p>
<p>　着座不招愆　　无缘勿断食</p>
<p>　行时支伐罗　　所有其势分</p>
<p>　必无看守者　　卧具准应知</p>
<p>　读诵正法时　　应可升高座</p>
<p>　居处令安隐　　敬重大师言</p>
<p>　应可为高座　　四足安师子</p>
<p>　高下任时宜　　正方应好作</p>
<p>　傍边安蹋道　　前为承足花</p>
<p>　踞坐诵尊言　　读时前置案</p>
<p>　背后安花障　　两畔任悬缯</p>
<p>　上盖准时宜　　置在长廊下</p>
<p>　檐下长悬索　　用拟挂花鬘</p>
<p>　好心来听经　　当前列行坐</p>
<p>　俗家敷宝座　　欲坐者随听</p>
<p>　摄念可应居　　诸行无常想</p>
<p>　当如是作意　　此是施主物</p>
<p>　虽是宝庄严　　坐时无有过</p>
<p>　在药叉龙宫　　天堂皆许坐</p>
<p>　令彼福增长　　此教是牟尼　</p>
<p>不举草敷具学处</p>
<p>　若其于寺中　　用众草敷具</p>
<p>　去时无难事　　自举嘱人看</p>
<p>　此亦同前说　　与褥席不殊</p>
<p>　同彼罪应知　　护戒者当识</p>
<p>　舍中不除去　　或弃主人遮</p>
<p>　敷在毗诃罗　　不除招恶作</p>
<p>　习定者经行　　敷长十二肘</p>
<p>　勤修念诵者　　亦十二应知</p>
<p>　地鞕用草敷　　不置便生病</p>
<p>　防难为间隔　　无斯致恼缘　</p>
<p>牵他出僧房学处</p>
<p>　若嗔他苾刍　　从住处牵出</p>
<p>　其人得堕罪　　仍除有难缘</p>
<p>　设不自手牵　　令他苾刍挽</p>
<p>　二人俱得罪　　谓波逸底迦</p>
<p>　若令求寂等　　牵苾刍出寺</p>
<p>　苾刍招本罪　　求寂得轻愆　</p>
<p>强恼触他学处</p>
<p>　若以好恶食　　或冷或热等</p>
<p>　故恼他苾刍　　令食招根本</p>
<p>　若食堂暖舍　　浴室近门傍</p>
<p>　及合道檐前　　此分皆不合</p>
<p>　于座及卧具　　他未有心移</p>
<p>　先住苾刍来　　无令后人去　</p>
<p>故放身坐卧脱脚床学处</p>
<p>　若在上房住　　不坐脱脚床</p>
<p>　以版承床足　　坐时无有过</p>
<p>　所言脚脱者　　于孔中抽出</p>
<p>　谓在故房上　　多时朽烂棚</p>
<p>　若无承足物　　或可仰安床</p>
<p>　不畏损他人　　量时应受用</p>
<p>　或时以铁钉　　钉脚不令脱</p>
<p>　任情安逆榍　　或用草绳缠　</p>
<p>用虫水学处</p>
<p>　水中有生命　　将浇地树等</p>
<p>　自作若使人　　悉皆招堕罪</p>
<p>　虫水有想疑　　斯还得本罪</p>
<p>　无虫虫想疑　　便招恶作过</p>
<p>　从他借罐绠　　他与用无伤</p>
<p>　澄滤好观瞻　　浊时安黑果</p>
<p>　若水有浊尘　　临之不鉴面</p>
<p>　此可殷勤滤　　清净方无咎</p>
<p>　若井泉知净　　法瓶等致密</p>
<p>　众及于别人　　五水随情用</p>
<p>　滤罗有五种　　谓澡罐君持</p>
<p>　法瓶并水罗　　及以衣角叠</p>
<p>　澄心当好视　　虫若小毛端</p>
<p>　并须依教看　　无劳数观察</p>
<p>　齐几当观水　　如转六牛车</p>
<p>　竹载摩揭陀　　是名观分齐</p>
<p>　若其于水器　　起心疑有虫</p>
<p>　宜应更善观　　无疑方可用</p>
<p>　乃至俱卢舍　　或时一驿路</p>
<p>　彼处决知有　　无罗亦可行</p>
<p>　若即许还来　　半驿去无咎</p>
<p>　商旅有相识　　传罗随意去</p>
<p>　顺流河岸行　　一一俱卢舍</p>
<p>　善观应可饮　　异此即不应</p>
<p>　溯流随取处　　观滤并如常</p>
<p>　陂池水不流　　观于一寻内</p>
<p>　井等取水处　　说佛语伽陀</p>
<p>　随处有天神　　应从彼求乞</p>
<p>　将君持向口　　饮水佛不听</p>
<p>　叶等必其无　　屏处非遮限</p>
<p>　宜应将绢布　　叶系君持口</p>
<p>　及以盖瓶瓨　　异斯招恶作</p>
<p>　瓨等有垢腻　　用意净洗治</p>
<p>　随时可曝干　　为欲令清净</p>
<p>　俗人所作事　　求寂不应为</p>
<p>　求寂之所为　　苾刍有不合</p>
<p>　苾刍望于尼　　事有犯非犯</p>
<p>　皆须善观察　　准教可应行</p>
<p>　于池井等中　　见有饼菜等</p>
<p>　澄滤随情饮　　应知此名净</p>
<p>　俗人施水处　　准法好须观</p>
<p>　虽在非时中　　随情应饮用</p>
<p>　牧牛人等处　　苾刍少乏水</p>
<p>　酪浆及乳等　　洗足亦随情</p>
<p>　盛酒大小行　　此器宜应弃</p>
<p>　若盛油等物　　火炙水梳治</p>
<p>　或令鱼鳖舐　　垢腻尽皆无</p>
<p>　置水此器中　　非时用成净</p>
<p>　女人求水时　　苾刍应可授</p>
<p>　不宜相续注　　勿生痴染心　</p>
<p>造大寺过限学处</p>
<p>　造大毗诃罗　　起基安水窦</p>
<p>　着户扉及扂　　并可置明窗</p>
<p>　若欲起墙壁　　应和草作泥</p>
<p>　垒至横扂边　　二三重勿过</p>
<p>　若于上更着　　即招于堕罪</p>
<p>　甎石及木成　　虽多无有犯　</p>
<p>众不差教授苾刍尼学处</p>
<p>　具戒有闻持　　年至二十夏</p>
<p>　言词善圆满　　不曾身污尼</p>
<p>　善说八他胜　　八敬能开演</p>
<p>　具七可应差　　异此便不合</p>
<p>　善解苏呾罗　　毗奈耶母论</p>
<p>　此合教授尼　　除诤能调伏</p>
<p>　除此更有余　　第二略教授</p>
<p>　大众若有教　　上座可传言</p>
<p>　尼众清净不　　又复和合不</p>
<p>　此中无苾刍　　于尼行教授</p>
<p>　姊妹牟尼教　　常须不放逸</p>
<p>　无令戒损失　　此是三涂因</p>
<p>　由尊二十夏　　能调所化生</p>
<p>　于律教善明　　王苾刍应识　</p>
<p>教授至日没学处</p>
<p>　被差行教授　　虽可具尸罗</p>
<p>　及明须早归　　无容侵日没</p>
<p>　日没作没想　　或可生犹豫</p>
<p>　仍为教授事　　得堕罪无疑</p>
<p>　未没作没想　　未没起疑心</p>
<p>　被恶作箭中　　当受于大苦</p>
<p>　若尼门不掩　　或可门相近</p>
<p>　或为多教授　　日没并无伤</p>
<p>　尼可作供养　　应随自己能</p>
<p>　尊人当受食　　令其福增长　</p>
<p>谤他为饮食故教授学处</p>
<p>　若以嫌嫉意　　轻毁教授人</p>
<p>　由生不善心　　当遭狱火焰</p>
<p>　彼有贪染心　　教尼求饮食</p>
<p>　见实而说者　　此诚无有过　</p>
<p>与非亲尼衣学处</p>
<p>　若是非亲尼　　不合与衣服</p>
<p>　由彼心贪觅　　来处不筹量　</p>
<p>与非亲尼作衣学处</p>
<p>　于非亲尼处　　不应为作衣</p>
<p>　由作恶形仪　　令俗生讥丑　</p>
<p>与尼同道行学处</p>
<p>　苾刍向余处　　共尼同伴行</p>
<p>　贼等多怖时　　共行无有过</p>
<p>　若病无人持　　不应弃于路</p>
<p>　苾刍苾刍女　　展转互相舁</p>
<p>　尼自将路粮　　苾刍得为净</p>
<p>　苾刍持尼净　　此并勿生疑　</p>
<p>与苾刍尼同乘一船学处</p>
<p>　苾刍若与尼　　乘船或上下</p>
<p>　于斯便不许　　直渡者无愆　</p>
<p>独与女人屏处坐学处</p>
<p>　缘彼邬陀夷　　共女屏处坐</p>
<p>　因招众讥谤　　圣制不应然　</p>
<p>独与尼屏处坐学处</p>
<p>　又与笈多尼　　独在屏处坐</p>
<p>　据缘但道一　　余三并堕愆　</p>
<p>知苾刍尼赞叹得食学处</p>
<p>　苾刍知彼尼　　赞叹故得食</p>
<p>　除其先有意　　食便招堕罪</p>
<p>　赞叹有二种　　具戒及多闻</p>
<p>　具戒从预流　　乃至阿罗汉</p>
<p>　多闻苏呾罗　　毗奈耶母论</p>
<p>　实有如斯德　　赞食许无愆</p>
<p>　若实无有德　　为利受尼赞</p>
<p>　知而啖食者　　即招其本罪　</p>
<p>展转食学处</p>
<p>　苾刍无疹病　　非衣作行时</p>
<p>　足已更生贪　　食时便得罪</p>
<p>　一食不能安　　此说名为病</p>
<p>　但获衣方肘　　是谓施衣时</p>
<p>　僧房制底处　　其地如小席</p>
<p>　扫拭及洒涂　　此名为作务</p>
<p>　若半瑜缮那　　苾刍去还返</p>
<p>　斯名道行事　　更食者无罪</p>
<p>　若得有衣请　　更受无衣者</p>
<p>　受后招恶作　　食时便获本</p>
<p>　先得无衣请　　后有支伐罗</p>
<p>　两处纵俱餐　　此食非遮限</p>
<p>　前得有衣请　　后请亦有衣</p>
<p>　两处食随情　　此皆无有过</p>
<p>　若弃无衣处　　行就有衣家</p>
<p>　开难缘及衣　　非余事应识</p>
<p>　若知于俗舍　　普请尽僧伽</p>
<p>　授事及余人　　至时鸣健稚</p>
<p>　苾刍于自党　　若客新来至</p>
<p>　请处应教示　　默去不应为　</p>
<p>施一食过受学处</p>
<p>　外道所居处　　苾刍在彼停</p>
<p>　无病一日餐　　异斯便不合</p>
<p>　无病别日住　　便得恶作罪</p>
<p>　如更受他食　　咽便招本愆</p>
<p>　施主意平等　　或是亲族处</p>
<p>　假令多日食　　斯非是愆咎　</p>
<p>过三钵受食学处</p>
<p>　施主非随意　　若得饭糗等</p>
<p>　二三持满钵　　若过招本罪</p>
<p>　大钵若取三　　二大及中一</p>
<p>　两大兼一小　　二中并一大</p>
<p>　二中兼一小　　满钵取持归</p>
<p>　斯皆得本愆　　三小咸无过</p>
<p>　亲族欢怀与　　受多无有过</p>
<p>　受已应持去　　平分与苾刍　</p>
<p>足食学处</p>
<p>　苾刍足食竟　　不合更重食</p>
<p>　不作于余法　　咽咽罪随生</p>
<p>　五种珂但尼　　斯非是足限</p>
<p>　正食若足已　　此亦不应餐</p>
<p>　五种蒱膳尼　　米饭麦豆饭</p>
<p>　糗肉及诸饼　　是正食应知</p>
<p>　根茎叶花果　　名五珂但尼</p>
<p>　此据嚼啮义　　五正通含啖</p>
<p>　知是蒱膳尼　　有授者相近</p>
<p>　已作遮止法　　从座舍威仪</p>
<p>　于如是五处　　名足食苾刍</p>
<p>　此中随一无　　则不名为足</p>
<p>　足罢竟去休　　此说名遮足</p>
<p>　若道且言者　　圣说许无愆</p>
<p>　若作余食法　　非侧非背后</p>
<p>　不安在怀中　　非空非置地</p>
<p>　两手极净洗　　然后方受食</p>
<p>　食了不离座　　是未足应知</p>
<p>　执食可蹲踞　　对苾刍应告</p>
<p>　我作余食法　　仁当忆念知</p>
<p>　彼人当取食　　若二若三口</p>
<p>　语言持取去　　随意可应餐</p>
<p>　若彼虽足食　　然未离于座</p>
<p>　应就彼人前　　作法皆如上</p>
<p>　彼人不合食　　应告食人言</p>
<p>　将去任情餐　　名第二余法</p>
<p>　若得非正食　　谓是乳酪类</p>
<p>　薄粥薄糗等　　并非成足食</p>
<p>　若竖匙不住　　此名为薄粥</p>
<p>　指钩不见迹　　谓薄糗应知</p>
<p>　若作足食想　　及以生犹豫</p>
<p>　食便招本罪　　便开地狱门</p>
<p>　若食虽未足　　而为足食心</p>
<p>　及起疑意时　　皆招恶作罪　</p>
<p>劝足食学处</p>
<p>　知他足食竟　　不为余食法</p>
<p>　内怀于恶心　　劝食便生罪</p>
<p>　知足食想疑　　殷勤劝彼足</p>
<p>　欲令他犯过　　当来苦自伤</p>
<p>　不应以双足　　蹈于食叶上</p>
<p>　病者便非过　　无病起讥嫌</p>
<p>　苾刍若无病　　连鞋不应食</p>
<p>　病应抽出足　　蹋鞋上非愆</p>
<p>　授食在背侧　　或远或隔障</p>
<p>　及不仰手时　　斯皆不成受</p>
<p>　授者立相近　　当前无障隔</p>
<p>　皆须仰手受　　极可用心请</p>
<p>　指食令安钵　　如其堕叶盘</p>
<p>　此即名为受　　无疑应可食</p>
<p>　微尘有多种　　花果饮食衣</p>
<p>　有触与无触　　净与不净别</p>
<p>　土尘事多种　　有净及不净</p>
<p>　睹色不分明　　此则无劳受</p>
<p>　尘相若分明　　不受不应食</p>
<p>　食污衣须洗　　不洗便生过</p>
<p>　若行盐等竟　　虽小不应起</p>
<p>　及时应可坐　　准次勿相排</p>
<p>　年卑居老上　　知想或生疑</p>
<p>　突色讫里多　　日日恒增长</p>
<p>　持食与他人　　便作希望意</p>
<p>　彼人重授与　　不净不应食</p>
<p>　决舍绝希望　　后从他获得</p>
<p>　此名清净食　　受时无有过</p>
<p>　勿语益送人　　与我如是食</p>
<p>　随行得应啖　　病人非在遮</p>
<p>　苾刍若食了　　可留一大抄</p>
<p>　普施于众生　　不应为简别</p>
<p>　若客至将行　　捡挍人并病</p>
<p>　及以看病者　　随情在前食</p>
<p>　因笼拏开粥　　僧众并随听</p>
<p>　由斯影胜王　　施地佛听受</p>
<p>　因论于食法　　及与药相应</p>
<p>　净地等要门　　随事皆须识</p>
<p>　饭饼及肉鱼　　豆饭并糗等</p>
<p>　斯谓为时药　　养命啖恒须</p>
<p>　蒱萄及芭蕉　　醋果并蘡[薁-ㄇ+囗]</p>
<p>　枣等乌昙跋　　并曰非时浆</p>
<p>　俗人及求寂　　熟柔当净滤</p>
<p>　酪浆蔗醋浆　　斯等非时饮</p>
<p>　说有七日药　　酥油蜜诸糖</p>
<p>　石蜜及沙糖　　许服皆无过</p>
<p>　又有尽寿药　　谓是根茎等</p>
<p>　如法应守持　　无限常听服</p>
<p>　根鸡舌姜等　　茎谓不死条</p>
<p>　黄姜等可知　　并诸香杂水</p>
<p>　七叶苦爪苗　　果谓胡椒等</p>
<p>　及以三果类　　准病服皆听</p>
<p>　紫矿及阿魏　　黄蜡诸树汁</p>
<p>　油麻灰等五　　复有五种盐</p>
<p>　庵末罗苦木　　七叶尸利沙</p>
<p>　如斯树等皮　　皆名尽寿药</p>
<p>　如是诸药类　　不拟将充食</p>
<p>　但欲排饥渴　　希心趣涅槃</p>
<p>　蒱萄及石榴　　庵婆芭蕉等</p>
<p>　根谓莲藕类　　是时摄应知</p>
<p>　如斯时药等　　展转更相杂</p>
<p>　各从前药势　　服用者无伤</p>
<p>　熊罴及龟鳖　　并江猪等脂</p>
<p>　并随身治病　　非时咸可服</p>
<p>　医言食生肉　　人蛇象不听</p>
<p>　鱼肉若持来　　问净当随食</p>
<p>　门前制底舍　　空露地水堂</p>
<p>　檐下及房中　　并不应煮食</p>
<p>　作净有五种　　生心等轨则</p>
<p>　若为作食厨　　众僧共立净</p>
<p>　住处絣绳墨　　草创立基时</p>
<p>　解法营作人　　兴心应作法</p>
<p>　我今于此处　　立作众净厨</p>
<p>　三心念口言　　谓是生心净</p>
<p>　造寺半已了　　知事对僧前</p>
<p>　我今普告知　　应如是三说</p>
<p>　此处我守持　　将为净食处</p>
<p>　作如是告白　　名为共印持</p>
<p>　若人造寺宇　　房门料乱开</p>
<p>　室相不齐行　　此名牛卧净</p>
<p>　若有僧住处　　苾刍久弃舍</p>
<p>　后至过便无　　斯名废故净</p>
<p>　若僧秉白二　　羯磨众详许</p>
<p>　知法并同心　　名为作法净</p>
<p>　如是五净厨　　苾刍不作法</p>
<p>　停食及煮食　　悉皆成不净</p>
<p>　为净二五殊　　刀火蔫鸟甲</p>
<p>　堕拔截擘坏　　作法者无愆</p>
<p>　火坏五咸净　　余损子皆成</p>
<p>　伤皮有不成　　于中验生性</p>
<p>　当于上座所　　行食者应言</p>
<p>　三钵罗法哆　　是名行食法</p>
<p>　上座当告言　　应平等行与</p>
<p>　须正意而食　　了说愿伽他</p>
<p>　正说福颂时　　苾刍不应食</p>
<p>　若不闻声者　　食时无有过</p>
<p>　正说伽他时　　闻时应谛听</p>
<p>　颂了随情食　　更说非遮限</p>
<p>　有能者应说　　众首或余人</p>
<p>　演法应时机　　当随施主望</p>
<p>　凡是说法人　　应须与伴助</p>
<p>　由非独一己　　令法有光辉</p>
<p>　为众诵经时　　夜无灯不许</p>
<p>　护虫为百目　　或复作笼遮</p>
<p>　所食鱼肉等　　与俗胜人同</p>
<p>　他持施钵中　　应食全无罪</p>
<p>　他为作肉食　　若有见闻疑</p>
<p>　此则不应餐　　为愍众生故</p>
<p>　得虎狼等残　　若有闻疑见</p>
<p>　由彼心不舍　　此皆不合餐</p>
<p>　不许无悲心　　耽味害他命</p>
<p>　准法依三净　　食肉许无愆</p>
<p>　蒜葱等诸药　　为病在随听</p>
<p>　欲令身命存　　斯名善法器</p>
<p>　病者食蒜时　　当护其臭气</p>
<p>　选处应将息　　隐密可应为</p>
<p>　为病服食了　　可洗身令净</p>
<p>　臭气皆除灭　　方入本房中</p>
<p>　若服蒜葱韭　　为令身净故</p>
<p>　停七三二夜　　如次可应知</p>
<p>　巡家行乞食　　料乱有多门</p>
<p>　应将饭等记　　无令路差失</p>
<p>　乞食秉鸣锡　　欲使施人知</p>
<p>　及怖于犬牛　　不许行挝打</p>
<p>　苾刍于俗舍　　若食饼果根</p>
<p>　勿嚼作大声　　或时将汁饮</p>
<p>　自非有要事　　不应相触食</p>
<p>　食时须用心　　勿溅傍边者</p>
<p>　俭时若得食　　施主欢随施</p>
<p>　亦可多将去　　分张与苾刍</p>
<p>　若上座受请　　食半与余人</p>
<p>　为济俭年时　　活诸同梵行</p>
<p>　欲令寿命久　　余人得应食</p>
<p>　若在牟尼教　　一日实难逢</p>
<p>　若于钵缝中　　见有余残食</p>
<p>　应以物擿去　　三洗用无愆</p>
<p>　食罢口应净　　用齿木土等</p>
<p>　净水漱三度　　若过亦随情</p>
<p>　苾刍得食已　　疑有余人触</p>
<p>　应觅未具人　　重受随情食</p>
<p>　有事须行去　　无人持路粮</p>
<p>　自携为换想　　啖时无有过</p>
<p>　若无人可换　　一日不应餐</p>
<p>　他日啖虎拳　　不合过斯食</p>
<p>　三日两虎拳　　已后当随意</p>
<p>　自作宜应食　　希望性命全</p>
<p>　须根地可掘　　欲果树宜升</p>
<p>　苾刍应自取　　除饥得延命</p>
<p>　斯等是遮戒　　为难暂开听</p>
<p>　若是性罪者　　命断不应作</p>
<p>　亲识远方来　　屏处应同食</p>
<p>　室罗末尼罗　　同餐开怖处</p>
<p>　受已莫放器　　左手急坚持</p>
<p>　齐手可应餐　　食时须用意</p>
<p>　如其不盖覆　　置食被乌残</p>
<p>　近[此/束]处应除　　余者随情食</p>
<p>　僧祇若别人　　酥油沙糖等</p>
<p>　如其误触者　　不应便即弃</p>
<p>　若是四方僧　　或复别人食</p>
<p>　知净宜应受　　异此即不应</p>
<p>　食杂沙糖等　　水洗宜应食</p>
<p>　虽在非时中　　此无不净过</p>
<p>　糖与糗相和　　应将净水投</p>
<p>　苾刍须净滤　　非时饮水听</p>
<p>　苾刍自为己　　于沙糖守持</p>
<p>　随开于五人　　相知更互食</p>
<p>　病断食少食　　热闷及涂中</p>
<p>　于此五人听　　余者皆不合</p>
<p>　胜果卒难逢　　及上饮食等</p>
<p>　苾刍虽足食　　不加法亦餐</p>
<p>　若乞食苾刍　　巡家乞得食</p>
<p>　有人请入舍　　随言使福增</p>
<p>　舍中食余饭　　施主遣将归</p>
<p>　纵触还应食　　俭岁听非过</p>
<p>　寺三时设食　　祭彼护寺神</p>
<p>　时非时药叉　　住彼须应食</p>
<p>　诃利底母儿　　佛遣多祭食</p>
<p>　为护于住处　　令教法光辉　</p>
<p>别众食学处</p>
<p>　不餐别众食　　唯除病等缘</p>
<p>　僧中取少多　　或此送无犯</p>
<p>　乃至一匕盐　　或一握草叶</p>
<p>　送向于余处　　亦得表情和</p>
<p>　有人不尽情　　四人名别众</p>
<p>　病作道行时　　事如前已说</p>
<p>　若是乘船去　　至半踰膳那</p>
<p>　或可覆还来　　食皆无有过</p>
<p>　若众多施主　　别别供苾刍</p>
<p>　随彼施主心　　此谓时差别</p>
<p>　诸外道沙门　　彼若施僧食</p>
<p>　悲心应为受　　由彼不信故</p>
<p>　界中别众食　　有苾刍想疑</p>
<p>　得罪若三人　　食便无有过</p>
<p>　有别定属利　　食时与众乖</p>
<p>　此顺施主心　　纵食非成犯　</p>
<p>非时食学处</p>
<p>　从过中已后　　至明相未出</p>
<p>　苾刍不应食　　若食罪侵身</p>
<p>　有病在非时　　医人令遣食</p>
<p>　当于隐密处　　无令俗见讥　</p>
<p>食曾触食学处</p>
<p>　苾刍触食等　　此则不应餐</p>
<p>　食前食后殊　　说触有两别</p>
<p>　若在食前受　　食后啖便愆</p>
<p>　若食后受持　　夜分过不合</p>
<p>　若手有杂腻　　谓除众难缘</p>
<p>　不触于钥匙　　及以触衣钵　</p>
<p>不受食学处</p>
<p>　饮食若不受　　怖罪者不餐</p>
<p>　食咽罪便伤　　除水及齿木</p>
<p>　叶及净齿木　　有汁还须受</p>
<p>　若是生种者　　仍须将火净</p>
<p>　苾刍行乞饭　　有余仍未熟</p>
<p>　宜应自煮食　　受取取应餐</p>
<p>　得鱼肉果等　　先煮已色变</p>
<p>　牛乳等三沸　　更自煮非愆</p>
<p>　他人来设食　　有事便弃去</p>
<p>　应为北洲想　　观时自取食</p>
<p>　以药灌鼻时　　若咽当须受</p>
<p>　若能不咽者　　不受亦无伤</p>
<p>　食有蝇蚁等　　附近不成触</p>
<p>　触处除应食　　鼠鸟受应知</p>
<p>　若手与手受　　或物与手请</p>
<p>　或手与物请　　或物与物受</p>
<p>　若入厌贱国　　远置亦成受</p>
<p>　更有余成受　　谓象马猕猴　</p>
<p>索美食学处</p>
<p>　苾刍身无病　　为己不应乞</p>
<p>　生酥并乳酪　　诸肉及以鱼</p>
<p>　为病故乞求　　纵食而非犯</p>
<p>　无病乞恶作　　若食罪便中</p>
<p>　俗舍巡行乞　　执钵默然住</p>
<p>　他问何所须　　欲者随情说　</p>
<p>受用虫水学处</p>
<p>　若知水有虫　　受用全不合</p>
<p>　谓外内二种　　洗浴饮应知</p>
<p>　有虫无虫水　　此并如前说</p>
<p>　罗漉须依法　　由是性罪故　</p>
<p>有食家强坐学处</p>
<p>　苾刍在食家　　不应屏处坐</p>
<p>　令他生恼意　　仍除难怖缘　</p>
<p>有食家强立学处</p>
<p>　若女人丈夫　　欲贪相乐着</p>
<p>　说此名为食　　屏立亦招愆　</p>
<p>与无衣外道男女食学处</p>
<p>　苾刍若自手　　不与外道食</p>
<p>　擘破与随听　　欲令除恶见</p>
<p>　彼槃器在地　　悲心应授与</p>
<p>　为生哀愍想　　不得现虔恭　</p>
<p>观军学处</p>
<p>　若观军斗战　　苾刍皆不许</p>
<p>　必有缘须住　　此则在随开　</p>
<p>军中过二宿学处</p>
<p>　有缘须往时　　齐两夜应宿</p>
<p>　如其更过宿　　除难便成犯　</p>
<p>动乱兵军学处</p>
<p>　军旅象马众　　旗王及兵力</p>
<p>　国主及大臣　　见时便得罪</p>
<p>　军旅谓整装　　兵力谓骁勇</p>
<p>　若立标旗处　　于此号旗王</p>
<p>　人主大臣请　　有障难及怖</p>
<p>　假使住多时　　斯亦非成犯　</p>
<p>打苾刍学处</p>
<p>　不以嗔恚意　　故打他苾刍</p>
<p>　违本要期心　　不遵于圣教</p>
<p>　假令将一指　　若打即招愆</p>
<p>　况复手足拳　　杖木等相害</p>
<p>　若将扫帚打　　随有几多茎</p>
<p>　触彼苾刍身　　还招尔许罪</p>
<p>　如是把豆等　　随打罪应知</p>
<p>　若不堕彼身　　准数皆恶作</p>
<p>　若为彼椎噎　　或时因诵咒</p>
<p>　苾刍将物打　　斯等并无愆　</p>
<p>以手拟苾刍学处</p>
<p>　若于苾刍处　　努手相拟时</p>
<p>　即便招堕罪　　还如打中说　</p>
<p>覆藏他粗罪学处</p>
<p>　知他有粗罪　　元不许覆藏</p>
<p>　若有怖畏时　　纵覆皆无犯</p>
<p>　从波罗市迦　　乃至众教罪</p>
<p>　及此重方便　　覆至晓招愆　</p>
<p>共至俗家不与食学处</p>
<p>　不作嫌恨心　　故令他断食</p>
<p>　彼人无有病　　必得罪相中　</p>
<p>触火学处</p>
<p>　若不是开缘　　然火皆不许</p>
<p>　及灭火触火　　有难便非过</p>
<p>　皮毛爪洟唾　　掷着火中烧</p>
<p>　熟炭不守持　　触皆招恶作　</p>
<p>与欲已更遮学处</p>
<p>　僧伽有事时　　苾刍先与欲</p>
<p>　后时便不许　　堕罪必侵身　</p>
<p>与未近圆人同室宿过二夜学处</p>
<p>　未进近圆人　　与之同室宿</p>
<p>　此唯齐二夜　　第三便堕罪</p>
<p>　说有四种室　　一是总覆障</p>
<p>　二总覆多障　　三多覆总障</p>
<p>　四多覆多障　　于此四室中</p>
<p>　苾刍睡卧时　　获罪随轻重</p>
<p>　如是四种舍　　至三明相出</p>
<p>　于中罪轻重　　护戒者应知</p>
<p>　有三种明相　　谓青黄及赤</p>
<p>　青光才现时　　即得根本罪</p>
<p>　若在高阁处　　言声不了知</p>
<p>　及余诸屋中　　共宿成无过</p>
<p>　不应于一床　　二人等同卧</p>
<p>　于褥权开许　　衣等隔中间</p>
<p>　燃明室中卧　　有病在随听</p>
<p>　及以瞻病人　　余人皆不许</p>
<p>　无病昼日睡　　懒堕者便遮</p>
<p>　禅诵若勤修　　片时随意卧</p>
<p>　闇中礼尊者　　不应首至地</p>
<p>　当以虔敬心　　发言称呼睇</p>
<p>　共求寂道行　　同眠应警觉</p>
<p>　若困不能者　　起坐随情睡</p>
<p>　求寂一切时　　殷勤当守护</p>
<p>　犹若轮王子　　斯为佛树芽　</p>
<p>不舍恶见违谏学处</p>
<p>　苾刍作邪行　　说欲非障法</p>
<p>　此能为障碍　　由痴无所知</p>
<p>　乃至于三谏　　若其见不舍</p>
<p>　此是罪中极　　宜应速驱摈　</p>
<p>随舍置人学处</p>
<p>　知此恶见人　　未为随顺法</p>
<p>　及不舍恶见　　皆不应共住</p>
<p>　不共作读诵　　亦不为亲友</p>
<p>　共受法食者　　得波逸底迦</p>
<p>　为断彼恶见　　或亲或病人</p>
<p>　读诵在随意　　受用便不许　</p>
<p>摄受恶见求寂学处</p>
<p>　若是未圆人　　将求圆寂处</p>
<p>　愚痴说欲法　　非障道应驱</p>
<p>　苾刍离恶党　　益物以为心</p>
<p>　共斯无智人　　宿便招堕罪　</p>
<p>着不坏色衣学处</p>
<p>　苾刍得新衣　　当须为坏色</p>
<p>　新衣谓是白　　染坏色有三</p>
<p>　青谓污色青　　泥者谓赤石</p>
<p>　树皮花叶等　　染色号袈裟　</p>
<p>捉宝学处</p>
<p>　乍可触嗔蛇　　醦毒难治疗</p>
<p>　不触于珍宝　　及以宝庄严</p>
<p>　末尼真珠等　　珊瑚宝装具</p>
<p>　刀槊诸战仗　　鼓等皆不触</p>
<p>　宝物真珠等　　触穿皆得堕</p>
<p>　若其触未穿　　此便成越法</p>
<p>　鼓乐丝竹等　　刀仗弓箭类</p>
<p>　若成及未成　　触皆招恶作</p>
<p>　若触弹毛弓　　亦得恶作罪</p>
<p>　何况刀槊等　　擎持罪不伤</p>
<p>　像等有舍利　　触时得本罪</p>
<p>　若无身骨者　　触时便恶作</p>
<p>　歌舞吟咏类　　观听皆不许</p>
<p>　谈话并相扑　　斯非寂止缘</p>
<p>　自为歌舞乐　　旋游于制底</p>
<p>　由不护根门　　步步皆招罪</p>
<p>　由斯乱心故　　不许贪声色</p>
<p>　唯求脱三有　　终希趣涅槃</p>
<p>　寺内见遗财　　所谓金银等</p>
<p>　应将草等覆　　护防经八日</p>
<p>　若有主来求　　记验同应与</p>
<p>　若无贮僧库　　藏举勿令亏</p>
<p>　后主来求索　　化彼少智人</p>
<p>　半价或全酬　　更增便不许　</p>
<p>非时浴学处</p>
<p>　若非是开缘　　半月内洗浴</p>
<p>　病道行作业　　及以风雨时</p>
<p>　若不洗不安　　是病当开限</p>
<p>　道行及作事　　斯并如前说</p>
<p>　惊飙动衣角　　说此谓风时</p>
<p>　雨滴水沾身　　是雨宜应识</p>
<p>　如其风雨杂　　说此谓相兼</p>
<p>　齐两月半来　　是名为热节</p>
<p>　始从脱衣服　　至水未沾脐</p>
<p>　洗浴得轻愆　　过脐招堕落</p>
<p>　渡河非是犯　　闷绝水浇身</p>
<p>　或可越陂塘　　为难皆无犯</p>
<p>　苾刍行水内　　及以乘船时</p>
<p>　若在大海中　　大小便无犯</p>
<p>　若有女人洗　　王及诸兵众</p>
<p>　并有儜恶人　　远避不应浴</p>
<p>　不应水中戏　　游泳或沉没</p>
<p>　以水相浇掷　　打水作音声</p>
<p>　若其为学浮　　或时须疗病</p>
<p>　当于隐密处　　虽浮亦不遮　</p>
<p>杀傍生学处</p>
<p>　苾刍杀傍生　　自作或遣使</p>
<p>　当招极苦处　　恶道火烧然　</p>
<p>故恼苾刍学处</p>
<p>　于同梵行所　　不应令悔恨</p>
<p>　作恼心便犯　　异此许无愆</p>
<p>　汝未二十岁　　不成受近圆</p>
<p>　汝邬波驮耶　　破戒众不集</p>
<p>　若以恶作心　　说时便获罪</p>
<p>　若说实事者　　此成无有过　</p>
<p>以指击擽他学处</p>
<p>　少智虽一指　　击擽便招过</p>
<p>　如无戏弄意　　示靥许非愆　</p>
<p>水中戏学处</p>
<p>　苾刍水中戏　　此彼岸往还</p>
<p>　于此有开遮　　并如前已说　</p>
<p>与女人同室宿学处</p>
<p>　若无障隔处　　不共女同房</p>
<p>　若牢关闭门　　此成无有过</p>
<p>　女于善恶言　　解了名及义</p>
<p>　此便生重罪　　余者得轻愆</p>
<p>　全覆全障等　　室相如前说</p>
<p>　要待全身卧　　是谓眠应知</p>
<p>　若其眠睡着　　波逸底迦风</p>
<p>　能于地狱里　　吹火铁床中</p>
<p>　于楼阁有女　　应可去其梯</p>
<p>　成遣苾刍看　　纵卧成无犯</p>
<p>　若于昼日卧　　与上事皆同</p>
<p>　并须结下裙　　异斯招恶作　</p>
<p>恐怖苾刍学处</p>
<p>　为尊重佛教　　不恼乱众生</p>
<p>　自作若使人　　不应为恐怖</p>
<p>　或作诸鬼形　　若罗刹等像</p>
<p>　或以声气触　　怖彼罪侵身</p>
<p>　可意人主天　　食香梵志等</p>
<p>　报言来害汝　　便招恶作愆</p>
<p>　欲前人得益　　现极苦令怖</p>
<p>　说于三恶道　　虽怖亦无伤　</p>
<p>藏他衣钵学处</p>
<p>　藏他衣钵等　　戏笑不应为</p>
<p>　若作罪侵身　　为益便无过　</p>
<p>他寄衣不问主辄着学处</p>
<p>　先与苾刍衣　　不语用得罪</p>
<p>　若是同意者　　虽用理无违　</p>
<p>以众教罪谤清净苾刍学处</p>
<p>　若以众教罪　　谤他清净人</p>
<p>　此成烧煮过　　余皆得恶作　</p>
<p>与女人同道行学处</p>
<p>　若无男子伴　　共女涉道行</p>
<p>　得波逸底迦　　里数如常说</p>
<p>　行到一一村　　即便招堕罪</p>
<p>　若其村未至　　恶作罪应知</p>
<p>　若于险路处　　女人为引道</p>
<p>　或作防援者　　此皆无有过　</p>
<p>与贼同道行学处</p>
<p>　与贼同行去　　即得于堕愆</p>
<p>　若开无犯者　　如前已宣说</p>
<p>　商人偷税道　　此尚名为贼</p>
<p>　何况破村坊　　打道白劫者　</p>
<p>与减年者受近圆学处</p>
<p>　若年减二十　　未合与近圆</p>
<p>　由于饥渴等　　不能堪忍故</p>
<p>　若实年不满　　后为此想说</p>
<p>　此不名圆具　　苾刍皆得罪</p>
<p>　若彼有疑心　　不满不满想</p>
<p>　告言年满者　　受时便有过</p>
<p>　于满作满想　　告言我年足</p>
<p>　或可迷而说　　此皆无有犯</p>
<p>　近圆非一事　　随说有多门</p>
<p>　护戒者存心　　理应详审问　</p>
<p>坏生地学处</p>
<p>　于地作故心　　自掘教人掘</p>
<p>　损湿招本罪　　皮坏得轻愆</p>
<p>　说有二种地　　生及与不生</p>
<p>　若经水雨沾　　三月名生地</p>
<p>　若其无雨沾　　事须经六月</p>
<p>　此据曾耕坏　　余地不论时</p>
<p>　生者招本罪　　余者得轻愆</p>
<p>　砂石土及泥　　轻重皆须识</p>
<p>　若于地钉橛　　便得根本罪</p>
<p>　拔橛及摇泥　　此皆招恶作</p>
<p>　隤墙及崩岸　　得波逸底迦</p>
<p>　若损破裂者　　此皆成越法</p>
<p>　若作游行心　　崩崖动泥等</p>
<p>　记数损地罪　　不损者无过</p>
<p>　为众修园圃　　净语令掘地</p>
<p>　无虫者许为　　有命皆不合　</p>
<p>过四月索食学处</p>
<p>　若有四月请　　苾刍应可受</p>
<p>　除极请更请　　常请及别请</p>
<p>　所言我常请　　谓恒时请食</p>
<p>　于中别请者　　应知施别人</p>
<p>　极请谓殷勤　　更请数数食</p>
<p>　除如是请食　　余食咸招罪</p>
<p>　请与上妙食　　苾刍索粗者</p>
<p>　索时得小罪　　食便无有过</p>
<p>　请与粗鄙食　　更乞上妙者</p>
<p>　索时得小愆　　食时便罪大</p>
<p>　与乳便索肉　　施酪反求酥</p>
<p>　乞小食本愆　　不遮于病者</p>
<p>　或信或富人　　施主有广意</p>
<p>　令彼福增长　　久受亦无过　</p>
<p>遮传教学处</p>
<p>　汝于此学处　　告言令遣学</p>
<p>　对诸苾刍前　　鄙贱云愚小</p>
<p>　斯将堕罪剑　　自斩愚痴身</p>
<p>　堕在恶道中　　受苦常烧煮</p>
<p>　愚谓漫思度　　痴谓不了经</p>
<p>　不分明不善　　不解于经律</p>
<p>　作愚痴等言　　口说一一语</p>
<p>　前人若闻解　　得波逸底迦</p>
<p>　问知三藏人　　求解者无犯</p>
<p>　智者言应用　　闇处作灯明</p>
<p>　如其彼妄陈　　此人应反诘</p>
<p>　纵使云愚等　　道实理无伤　</p>
<p>默听评论学处</p>
<p>　更互不为忍　　瑕隙共相求</p>
<p>　默然行窃听　　住时便得罪</p>
<p>　他于屏房语　　不作声而听</p>
<p>　了义便招本　　闻声但小愆</p>
<p>　若于檐阁中　　或出或行道</p>
<p>　恶心听得罪　　善意者无愆　</p>
<p>不与欲默然起去学处</p>
<p>　若论如法言　　或作单白等</p>
<p>　不语傍人道　　默然而舍去</p>
<p>　勿为别众法　　去可语余人</p>
<p>　由其不嘱授　　独入无边海　</p>
<p>不恭敬学处</p>
<p>　于众及别人　　不为恭敬事</p>
<p>　慢众得本罪　　别人招恶作</p>
<p>　大众守寺人　　违言亦得罪</p>
<p>　别人众中老　　并及己尊师</p>
<p>　他有违逆言　　情不欲依顺</p>
<p>　宜应善开示　　此则许无愆　</p>
<p>饮酒学处</p>
<p>　诸酒饮若醉　　茅端不滴口</p>
<p>　不饮不与人　　由斯放逸故</p>
<p>　苾刍口有病　　医遣含无犯</p>
<p>　假令命即死　　无容辄吞咽</p>
<p>　诸麴等杂物　　酝酿方得成</p>
<p>　众人共许者　　是名为大酒</p>
<p>　若以皮果花　　汁等用成就</p>
<p>　此名为杂酒　　斯皆能醉人</p>
<p>　或可以糖蜜　　蒲萄等作成</p>
<p>　并在此中收　　为其昏醉故</p>
<p>　如其于酒体　　未成或可坏</p>
<p>　饮时无有过　　由其非醉困</p>
<p>　诸有醋浆类　　及以酪中浆</p>
<p>　水和澄滤饮　　非时亦无过</p>
<p>　诸酒变成醋　　饮皆无有犯</p>
<p>　醋浆盛贮久　　并是醋应知</p>
<p>　黍秫等非制　　说二酒应知</p>
<p>　变坏或未成　　明其非醉性</p>
<p>　酒有色气味　　能醉招大愆</p>
<p>　若不能醉人　　便招三恶作</p>
<p>　如是三二一　　饮时皆得罪</p>
<p>　随招一二三　　不醉非根本</p>
<p>　若皮花果等　　能为醉恼缘</p>
<p>　如其麴等和　　此还招恶作　</p>
<p>非时入聚落不嘱苾刍学处</p>
<p>　非时有苾刍　　入村不嘱语</p>
<p>　有缘便罔过　　无事即招愆</p>
<p>　始从过午后　　终至明相初</p>
<p>　此即谓非时　　大师如是说</p>
<p>　苾刍若非时　　生疑入得罪</p>
<p>　时作非时想　　及疑招小愆　</p>
<p>食前食后诣余家学处</p>
<p>　苾刍为请首　　向俗家中食</p>
<p>　此人曾不许　　更转向余家</p>
<p>　若于赴请者　　告言随意食</p>
<p>　或主人听去　　向余处非愆　</p>
<p>入王宫学处</p>
<p>　王门或宫门　　及以近门处</p>
<p>　明相未出至　　斯皆得本罪</p>
<p>　城门与王门　　及以宫门阃</p>
<p>　去斯门不远　　此名为势分</p>
<p>　未晓到城门　　复为未晓想</p>
<p>　若入过门阃　　便招恶作愆</p>
<p>　若为余想疑　　并皆招恶作</p>
<p>　言宝未藏者　　谓是未举置　</p>
<p>不摄耳听戒作不知语学处</p>
<p>　已于别脱经　　半月曾多听</p>
<p>　言我今方了　　戒科咸在斯</p>
<p>　此法在经中　　自觉世尊说</p>
<p>　先当令悔厌　　方遣说其愆　</p>
<p>用骨牙角作针筒学处</p>
<p>　角牙骨所成　　针筒不合用</p>
<p>　斯人便自入　　违教罪筒中</p>
<p>　针筒须打破　　其罪应须说</p>
<p>　弃斯憍逸缘　　若留不成悔</p>
<p>　针筒有四种　　鋀铜赤铜铁</p>
<p>　刀子应铁作　　有三品应知</p>
<p>　大者长八指　　小者六余中</p>
<p>　应为乌[此/朿]形　　或似鸡毛曲</p>
<p>　或向余村等　　苾刍虽事急</p>
<p>　针须将一个　　为要拟缝衣　</p>
<p>过量作床学处</p>
<p>　苾刍为大众　　作诸床座等</p>
<p>　高善逝八指　　越此不应为</p>
<p>　善逝八指长　　当中人一肘</p>
<p>　长者宜应截　　说罪准常途　</p>
<p>草木绵贮床学处</p>
<p>　众僧床卧具　　不应贮杂绵</p>
<p>　故欲恼余人　　罪箭便来射</p>
<p>　蒲台及荻苗　　木绵羊毛等</p>
<p>　斯皆须撤去　　余罪方应说</p>
<p>　云何名为贮　　谓布于床上</p>
<p>　粘着苾刍衣　　令他意不喜　</p>
<p>过量作尼师但那学处</p>
<p>　若作尼师但　　大觉三张手</p>
<p>　广便一手半　　过此不应为</p>
<p>　长时应截却　　其罪便须悔</p>
<p>　问言除却未　　方可为蠲愆　</p>
<p>过量作覆疮衣学处</p>
<p>　若作覆疮衣　　长佛四张手</p>
<p>　宽须张手二　　越此遂招愆　</p>
<p>过量作雨浴衣学处</p>
<p>　如其作雨衣　　长佛六张手</p>
<p>　广应二手半　　异此不应为　</p>
<p>与佛等过量作衣学处</p>
<p>　怛他揭多衣　　不合同量作</p>
<p>　长十广有六　　斯名佛衣量</p>
<p>　生在苦毒处　　曾无有少乐</p>
<p>　镇被火烧煮　　斯名训释辞</p>
<p>　若诸犯戒者　　堕于三恶趣</p>
<p>　愚人罪不悔　　由斯堕义成　</p>
<p>　　第四部别悔法</p>
<p>从非亲尼受食学处</p>
<p>　已说于堕罪　　方陈四别悔</p>
<p>　略言其自相　　委悉可应知</p>
<p>　非亲苾刍尼　　于村乞食处</p>
<p>　自手受取食　　便招别悔愆　</p>
<p>受尼指授食学处</p>
<p>　若其于俗舍　　苾刍正餐食</p>
<p>　尼来指授时　　与斯酥酪等</p>
<p>　举众皆须报　　姊妹勿为言</p>
<p>　若不一人遮　　合众皆招罪</p>
<p>　内中外三舍　　三处苾刍餐</p>
<p>　上座作遮言　　乃至最下座</p>
<p>　汝且莫为言　　片时待食了</p>
<p>　或可问中外　　颇有遮尼不</p>
<p>　若不问而食　　家中得本愆</p>
<p>　若一不遮时　　外边招恶作</p>
<p>　始从于众首　　皆犯于别悔</p>
<p>　此别别堕愆　　异前波逸底</p>
<p>　若在尼寺中　　施受全无过</p>
<p>　自己财将施　　并由重信心　</p>
<p>学家受食学处</p>
<p>　若于学人家　　知众与羯磨</p>
<p>　苾刍饥渴逼　　虽请不应餐</p>
<p>　花华叶等物　　纵受亦无伤</p>
<p>　受床座诵经　　并开非是过</p>
<p>　若于他舍食　　饼惠学家儿</p>
<p>　擘破乃令餐　　勿使空悬望　</p>
<p>阿兰若住处外受食学处</p>
<p>　若在阿兰若　　此中多恐怖</p>
<p>　苾刍不应出　　寺外受其餐</p>
<p>　若无观林者　　苾刍出受食</p>
<p>　寺中余处餐　　并悉招其罪</p>
<p>　苾刍犯罪讫　　应还至寺中</p>
<p>　应报诸人言　　我说鄙贱事　</p>
<p>　　第五部众学法</p>
<p>　四种别悔法　　如犯状已陈</p>
<p>　自余众式叉　　次第今当说</p>
<p>　下裙圆整着　　不高亦不下</p>
<p>　不象鼻蛇头　　不作多罗叶</p>
<p>　亦不为豆团　　如是应当学</p>
<p>　支伐罗披着　　好圆整应知</p>
<p>　不太高及下　　好披正覆身</p>
<p>　少为言语声　　亦不高远视</p>
<p>　但睹六尺量　　可长于一寻</p>
<p>　是往俗舍像　　如是应当学</p>
<p>　俗家不覆头　　亦不偏抄服</p>
<p>　及不双抄举　　不叉腰抚肩</p>
<p>　不作蹲地行　　亦不足指去</p>
<p>　不跳不庂足　　不作柱身行</p>
<p>　亦不摇身行　　不掉臂而去</p>
<p>　不作摇头入　　不连手肩排</p>
<p>　未许不辄坐　　坐须善观察</p>
<p>　若重放身时　　此能生大过</p>
<p>　不叠足重踝　　亦不急踡脚</p>
<p>　不得长舒足　　勿使露身形</p>
<p>　下明恭敬食　　不应令钵满</p>
<p>　应留一指许　　并羹次第餐</p>
<p>　行食未当前　　不得预张钵</p>
<p>　钵不安食上　　恭敬可为餐</p>
<p>　团不极小大　　不得预张口</p>
<p>　如其口含食　　不合辄为言</p>
<p>　不以饭覆羹　　亦不菜盖饭</p>
<p>　更作希望意　　由此益贪心</p>
<p>　不欱不[口*((甫-、)/寸)][口*集]　　不呵不吹气</p>
<p>　不以饭置唇　　不应毁呰食</p>
<p>　不胀鳃啮半　　不舒舌弹舌</p>
<p>　不为窣睹波　　后破方餐啖</p>
<p>　不舐手舐钵　　不振钵振手</p>
<p>　当作钵中想　　系念可应餐</p>
<p>　不为轻慢心　　观他比坐钵</p>
<p>　污手不捉器　　亦不洒余人</p>
<p>　不于俗舍中　　弃其秽恶水</p>
<p>　钵不除残食　　无替钵不安</p>
<p>　不应立洗钵　　不安崩堕处</p>
<p>　逆流不酌水　　是护钵应知</p>
<p>　次明说法事　　已立前人坐</p>
<p>　或己坐他卧　　无病并不应</p>
<p>　己下他在高　　人前自居后</p>
<p>　他道己非道　　覆顶等同前</p>
<p>　他乘象马舆　　及着鞋履等</p>
<p>　着冠帽系头　　及以花鬘饰</p>
<p>　持盖仗剑甲　　斯皆是慢仪</p>
<p>　除身带病人　　说法便招罪</p>
<p>　不立大小便　　不于青草上</p>
<p>　一二指洟唾　　除病并招愆</p>
<p>　不上过人树　　唯除有难缘</p>
<p>　式叉羯阑尼　　是悉应当学　</p>
<p>　　七灭诤法</p>
<p>　已于众学法　　略言其大纲</p>
<p>　七灭诤相应　　次第今当说</p>
<p>　所谓评论等　　有随法能除</p>
<p>　方便七种殊　　由人有差别</p>
<p>　应差中正人　　摄敛身语者</p>
<p>　众内当差举　　称理和其诤</p>
<p>　无欲无嗔痴　　并以无恐怖</p>
<p>　及移不可移　　除诤应差此</p>
<p>　评论诤若起　　可将现前除</p>
<p>　及以法现前　　当依大师教</p>
<p>　由现前能除　　故斯名现前</p>
<p>　为少慧念者　　且陈其一隅</p>
<p>　若九人十人　　是大众差遣</p>
<p>　此差五或过　　名为差重差</p>
<p>　凡差重差人　　正直明三箧</p>
<p>　上座不朋一　　能为灭诤人</p>
<p>　若无其五德　　设已差应退</p>
<p>　具德者应差　　令作行筹者</p>
<p>　彼可作二筹　　显法及非法</p>
<p>　法筹应可直　　香滑称人心</p>
<p>　非法筹须曲　　臭涩情不乐</p>
<p>　左手盖而行　　法筹应显露</p>
<p>　僧伽应总集　　从初次第行</p>
<p>　先呈其法筹　　三语殷勤与</p>
<p>　如其取法筹　　数多于非法</p>
<p>　是名为法灭　　诤息理应知</p>
<p>　苾刍毁破时　　便招其堕罪</p>
<p>　非法筹多此　　名非法灭诤</p>
<p>　诤虽非法灭　　毁破得小愆</p>
<p>　斯乃是多人　　毗奈耶灭诤</p>
<p>　已说评论诤　　二法可应除</p>
<p>　子细述其缘　　具如广文说</p>
<p>　次明非言诤　　以其三法灭</p>
<p>　谓将可恶法　　诘他清净人</p>
<p>　谓是现前事　　忆念及不痴</p>
<p>　现前如上陈　　余二今应辩</p>
<p>　应知念调伏　　如友苾刍尼</p>
<p>　谤毁实力子　　大师因此制</p>
<p>　应与实力子　　作忆念调伏</p>
<p>　令在上座前　　如是言应说</p>
<p>　大德僧伽听　　被他妄说我</p>
<p>　我乞忆念法　　僧伽应愍听</p>
<p>　如斯三请已　　应令一苾刍</p>
<p>　秉法为彼人　　作忆念羯磨</p>
<p>　次作不痴法　　如恶羯苾刍</p>
<p>　由彼先癫狂　　今秉不痴事</p>
<p>　致在上座前　　白言我昔日</p>
<p>　被狂乱所恼　　为非不觉知</p>
<p>　他便数数诘　　云我为恶行</p>
<p>　我今乞不痴　　毗奈耶应与</p>
<p>　所言犯罪诤　　由四法能除</p>
<p>　自言及现前　　草掩求其性</p>
<p>　既作于罪已　　或诘或不诘</p>
<p>　当在苾刍前　　合掌除其罪</p>
<p>　言大德存念　　我今犯斯罪</p>
<p>　问言见罪不　　报言我今见</p>
<p>　于后不犯不　　报言我不犯</p>
<p>　彼说奥箄迦　　此答言娑度</p>
<p>　犯他胜等罪　　对众而自陈</p>
<p>　此并是自言　　能令诤消殄</p>
<p>　如哥罗苾刍　　被他言所及</p>
<p>　由衣招诘责　　行向释迦城</p>
<p>　现前能灭诤　　名为现前法</p>
<p>　此亦是现前　　重更言其轨</p>
<p>　今说草掩法　　更相斗诤人</p>
<p>　上座应就之　　正理当教示</p>
<p>　报言法难逢　　何为作二党</p>
<p>　无事为诤竞　　轻慢大师言</p>
<p>　言作如是事　　我汝咸有犯</p>
<p>　陈其后边罪　　应可愿蠲除</p>
<p>　作斯言告时　　如其不违逆</p>
<p>　是名住本性　　此朋应亦然</p>
<p>　彼朋意静息　　不为违戾言</p>
<p>　因此诤能除　　名为草掩息</p>
<p>　自言犯斯罪　　对众便言无</p>
<p>　犹如手苾刍　　说有言非有</p>
<p>　与作求罪性　　苾刍令彼臣</p>
<p>　大圣诲亲言　　良由具悲性</p>
<p>　彼亦上座前　　应可从众乞</p>
<p>　大众宜于此　　作法并同前</p>
<p>　欲殄作事诤　　应须众咸集</p>
<p>　如不作违拒　　是诤息应知　</p>
<p>已上两卷明波罗底木叉戒本了次下一卷明跋窣睹等事</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 