<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶颂卷上</p>
<p>　　　　尊者毗舍佉造</p>
<p>　　　　三藏法师义净奉　制译</p>
<p>　　创明受近圆事及苾刍等要行轨式</p>
<p>　开阐于调伏　　善闲调伏义</p>
<p>　正住调伏中　　能舍非调伏</p>
<p>　敬礼如是师　　法及于圣众</p>
<p>　我今随所解　　略摄毗奈耶</p>
<p>　懒惰少慧者　　于广文生怖</p>
<p>　虽勤亦不乐　　入斯调伏海</p>
<p>　欲令彼趣入　　不起大疲劳</p>
<p>　结颂作阶梯　　胜人见津路</p>
<p>　可赞财圆满　　能生胜梵宫</p>
<p>　三摩地涅槃　　并由于戒得</p>
<p>　离斯毗奈耶　　众事不能净</p>
<p>　还如极浣衣　　弗濯于清水</p>
<p>　犹如月轮缺　　夜分靡光辉</p>
<p>　于佛教出家　　尸罗亏亦尔</p>
<p>　是故舍懈怠　　当乐戒庄严</p>
<p>　欲了作不作　　当勤闻律教</p>
<p>　苾刍应作意　　求解毗奈耶</p>
<p>　要由先自明　　后当行教授</p>
<p>　能于四众中　　得殷重恭敬</p>
<p>　过未现诸佛　　内藏此人持</p>
<p>　勤求正法中　　及有情利益</p>
<p>　自防于戒蕴　　善护勿令亏</p>
<p>　他人若有犯　　悉皆来请问</p>
<p>　于决了义中　　获得于善巧</p>
<p>　怨处能降伏　　知法与法俱</p>
<p>　常不被他轻　　大众中无畏</p>
<p>　若所在方隅　　有明律教者</p>
<p>　佛言我无虑　　由彼发光辉</p>
<p>　牟尼如是说　　律德不思议</p>
<p>　由此应勤求　　受持于律藏</p>
<p>　苾刍满十夏　　自善护律仪</p>
<p>　于法式明了　　授出家圆具</p>
<p>　戒经及广释　　文义皆精善</p>
<p>　为他作依止　　于彼能教授</p>
<p>　非唯少解义　　浅识事多疑</p>
<p>　要剖析分明　　大师语无乱</p>
<p>　于戒本广释　　若不能解了</p>
<p>　愚痴六十年　　终须仗他住</p>
<p>　当依老者住　　若无依少年</p>
<p>　师少不应礼　　余皆如小作</p>
<p>　凡欲出家者　　随情诣一师</p>
<p>　问难事若无　　须时应摄受</p>
<p>　若作五无间　　及是贼住人</p>
<p>　变化非人形　　外道聋哑类</p>
<p>　若是扇侘等　　及污苾刍尼</p>
<p>　犹如碱卤田　　不生于戒种</p>
<p>　若犯边罪人　　负债兼有病</p>
<p>　现是王臣将　　大贼及是奴</p>
<p>　生处贱阙支　　十指相黏着</p>
<p>　手足皆挛跛　　曲脊鼻匾[匚@虒]</p>
<p>　被女担所伤　　及长粗小脑</p>
<p>　并过分龋齿　　瞷眼不分明</p>
<p>　眼大小黄泡　　及以红赤类</p>
<p>　如斯不端正　　皆不许出家</p>
<p>　略说可遮事　　要唯有三种</p>
<p>　谓色形氏族　　由斯污僧众</p>
<p>　色谓赤发等　　形谓恶首面</p>
<p>　又驴等耳头　　及无于耳发</p>
<p>　象马猕猴状　　及鼻唯一目</p>
<p>　无目牛马齿　　或复齿全无</p>
<p>　族谓旃荼罗　　竹师除粪等</p>
<p>　及拐行等类　　斯皆律所遮</p>
<p>　若有净信者　　所说过皆无</p>
<p>　遍身应审观　　问知无障法</p>
<p>　摄取经八日　　存意好瞻相</p>
<p>　若先观察者　　无劳经一日</p>
<p>　先授与三归　　次与五学处</p>
<p>　应着鲜白衣　　立在于僧前</p>
<p>　僧伽既许可　　当依出家法</p>
<p>　先请轨范师　　次授十学处</p>
<p>　既受求寂法　　一切众俗侣</p>
<p>　于彼应赞礼　　由离俗缠故</p>
<p>　破惑众翳除　　着大仙衣故</p>
<p>　为此光晖盛　　犹如日初出</p>
<p>　如三十三天　　圆生枯叶落</p>
<p>　彼受近圆戒　　众罪悉消除</p>
<p>　在中方满十　　苾刍减不许</p>
<p>　边方受具者　　齐五过随意</p>
<p>　东境奔荼跋达那　　此界有树号娑罗</p>
<p>　北山名曰嗢尸罗　　寺名答摩娑畔那</p>
<p>　西界村名窣吐奴　　南边城号摄伐罗</p>
<p>　佛说此内是中方　　于斯界外名边国</p>
<p>　苾刍戒清净　　堪授他近圆</p>
<p>　非是螺贝鸣　　腐烂空中树</p>
<p>　秉法者知律　　余四九清净</p>
<p>　受具可称赞　　诸天应敬礼</p>
<p>　众满界内同　　清净者秉法</p>
<p>　无障羯磨善　　谓近圆五因</p>
<p>　如毗婆沙说　　十种得近圆</p>
<p>　世尊一切智　　是名自觉受</p>
<p>　憍陈如上首　　得定道五人</p>
<p>　贤部诸净心　　彼悉从归得</p>
<p>　法与由使得　　善来成苾刍</p>
<p>　大姓迦摄波　　无由敬师得</p>
<p>　童子邬陀夷　　善能为问答</p>
<p>　称可大师意　　佛言成近圆</p>
<p>　中国满十人　　边方数充五</p>
<p>　或复过于此　　秉须知法人</p>
<p>　又因乔答弥　　大世主请佛</p>
<p>　为说八敬法　　斯名得近圆</p>
<p>　除八余若受　　皆白四羯磨</p>
<p>　依前之所说　　受具并皆听</p>
<p>　才受近圆已　　应告五时差</p>
<p>　冬春雨终长　　量影依人数</p>
<p>　冬四九月半　　乃至正月半</p>
<p>　春四从正半　　乃至五月半</p>
<p>　雨一从五半　　乃至六月半</p>
<p>　终时唯日夜　　六月十六日</p>
<p>　十七旦长时　　乃至九月半</p>
<p>　三月少一日　　此谓五时差</p>
<p>　终时进近圆　　同夏中最小</p>
<p>　长时旦若受　　同夏则为尊</p>
<p>　受具从苾刍　　半月请教授</p>
<p>　近苾刍夏坐　　随意二众中</p>
<p>　不骂于苾刍　　不诘其破戒</p>
<p>　若犯僧残罪　　两众行半月</p>
<p>　尼具虽百年　　苾刍新受戒</p>
<p>　殷勤应致礼　　是名八敬法</p>
<p>　女作男子状　　丈夫为女形</p>
<p>　俗人及黄门　　不应作亲教</p>
<p>　贼及形残等　　虽是善应遮</p>
<p>　授彼近圆时　　众僧皆获罪</p>
<p>　不乐非圆具　　及不了生年</p>
<p>　形貌善观瞻　　睹相猜其岁</p>
<p>　不满二十年　　授与圆具戒</p>
<p>　明智计令满　　应数胎闰月</p>
<p>　如其数胎等　　不满二十年</p>
<p>　应置求寂中　　此非成受具</p>
<p>　或经一二岁　　方忆知年减</p>
<p>　足前年若满　　斯名善近圆</p>
<p>　若人闻白竟　　其耳忽然聋</p>
<p>　此亦名善受　　佛许开无过</p>
<p>　正受近圆时　　男形转为女</p>
<p>　此名为受具　　应置在尼中</p>
<p>　若邬波驮耶　　闻白已形变</p>
<p>　此不名受具　　秉法者无愆</p>
<p>　受戒人在地　　秉法者居空</p>
<p>　二界体既殊　　不名为受具</p>
<p>　轮王养太子　　宗胤得兴隆</p>
<p>　护求寂亦然　　令圣教增长</p>
<p>　如师遣求寂　　有事登高树</p>
<p>　坠堕伤支体　　由斯圣教遮</p>
<p>　是故佛教中　　出家悲作本</p>
<p>　虽七岁亦听　　要解驱乌事</p>
<p>　若出家受具　　无钵便不许</p>
<p>　仙器终须有　　斯为乞食因</p>
<p>　如上座近喜　　求寂饥无钵</p>
<p>　临至于食时　　从他求食器</p>
<p>　借他衣钵等　　与出家受具</p>
<p>　勿如梵志法　　是世尊听许</p>
<p>　若人未受具　　不先说四依</p>
<p>　闻此苦难行　　梵志便归俗</p>
<p>　若秉一羯磨　　一界四人受</p>
<p>　此是僧为僧　　不名为受法</p>
<p>　若二若三人　　同时受圆具</p>
<p>　颜状虽差别　　斯无长幼殊</p>
<p>　随坐而受利　　不应更互礼</p>
<p>　若遣知事时　　随他差即作</p>
<p>　为余放逸者　　作怖等羯磨</p>
<p>　呵已正驱出　　令生厌离心</p>
<p>　若解三藏教　　及有大名称</p>
<p>　能生广大福　　驱遣不应为</p>
<p>　由此邪群鹿　　怖于师子儿</p>
<p>　能生俗净心　　如大师住世</p>
<p>　此住有光显　　犹若大牛王</p>
<p>　于彼行呵责　　能亏于佛教</p>
<p>　四重秽行显　　邪执守愚心</p>
<p>　作所不应为　　世俗咸讥议</p>
<p>　污家生斗诤　　如是破戒人</p>
<p>　大众共鸣稚　　齐心急驱摈</p>
<p>　抱柱即宜截　　门框亦复斩</p>
<p>　劝化应修理　　或可用僧祇</p>
<p>　调弄苾刍像　　由此不应留</p>
<p>　殷勤共驱逐　　不应生斗诤</p>
<p>　已说如死尸　　全无共住义</p>
<p>　众僧共驱摈　　除斯垢秽人</p>
<p>　尼不应为礼　　但可致虔恭</p>
<p>　近事不交言　　乞食时应与</p>
<p>　触妒病生半　　名五半宅家</p>
<p>　为诸不了者　　略言其相状</p>
<p>　若他来抱身　　心贪起淫欲</p>
<p>　智者应当识　　是持抱黄门</p>
<p>　妒谓已男势　　见他交会兴</p>
<p>　病谓因病堕　　或由刀等害</p>
<p>　生者谓生来　　二根皆不现</p>
<p>　半月男半女　　名半等黄门</p>
<p>　若于淫欲法　　不能为扇荼</p>
<p>　二根若俱有　　名二形应识</p>
<p>　邪恶见染心　　应知是邪外</p>
<p>　就彼受其法　　斯名趣外人</p>
<p>　或时自剃发　　窃法着法衣</p>
<p>　妄作苾刍解　　皆名为贼住</p>
<p>　四重及恶见　　身污苾刍尼</p>
<p>　饮酒毁三尊　　是谓求寂过</p>
<p>　十事若有犯　　斯人即须摈</p>
<p>　若舍随所应　　出其治罚罪</p>
<p>　若不犯边罪　　如法舍学处</p>
<p>　还俗复重来　　苾刍欢为受</p>
<p>　无乱心舍戒　　了知人现前</p>
<p>　我舍汝应知　　此名真舍学</p>
<p>　受讫即应说　　四波罗市迦</p>
<p>　智者先告知　　勿令行恶事</p>
<p>　由心不覆藏　　于一人发露</p>
<p>　于边罪极厌　　斯名授学人</p>
<p>　次明杂行法　　是出家要仪</p>
<p>　展转可相教　　勿令尊法灭</p>
<p>　天时将欲晓　　起必在师前</p>
<p>　可嚼净齿木　　应先礼尊像</p>
<p>　次可到师边　　安置于坐物</p>
<p>　巾水土齿木　　寒温须适时</p>
<p>　有时应早起　　详审就师边</p>
<p>　敬重按摩身　　能生殊胜福</p>
<p>　或于初后夜　　师处问疑情</p>
<p>　师当遣安坐　　随疑决三藏</p>
<p>　平明问安等　　礼拜生恭敬</p>
<p>　由彼多恩益　　能亲教是非</p>
<p>　常作难遭想　　于彼起殷心</p>
<p>　善洒扫房中　　行处令清净</p>
<p>　作坛应供养　　香花随有设</p>
<p>　日日敬三宝　　斯为四谛因</p>
<p>　或时礼香殿　　右绕窣睹波</p>
<p>　相近有尊年　　随情行礼拜</p>
<p>　为求坚固体　　役使不牢身</p>
<p>　励己劝他人　　勿随愚堕意</p>
<p>　随时供养已　　读诵后安心</p>
<p>　不但着袈裟　　情喜将为足</p>
<p>　十四十五日　　须知长净时</p>
<p>　和合众应为　　若乖便自作</p>
<p>　宜应自察已　　有过求清净</p>
<p>　乃至小罪中　　常生大怖想</p>
<p>　或可往僧厨　　看其所营办</p>
<p>　希逢妙果食　　察已告尊知</p>
<p>　侍养恒勤敬　　洗钵等皆为</p>
<p>　于尊虽普行　　师知量应受</p>
<p>　不于破戒者　　解劳及礼敬</p>
<p>　受用皆无分　　如烧死尸木</p>
<p>　求寂尚不礼　　有戒之俗人</p>
<p>　何况大苾刍　　礼俗贪淫者</p>
<p>　苾刍得后果　　若小不礼拜</p>
<p>　况余生死内　　旋回痴硬心</p>
<p>　说无学为主　　学人如父财</p>
<p>　勤定读诵人　　随许诚无过</p>
<p>　自余懈怠类　　名为负债财</p>
<p>　破戒者全遮　　受用住处等</p>
<p>　信心营寺宇　　唯安戒行人</p>
<p>　犯重不羞惭　　投足元不许</p>
<p>　若近于厕处　　勿作诸谈说</p>
<p>　读诵浣染等　　斯皆不许为</p>
<p>　小便大便室　　入时须作声</p>
<p>　一二指别处　　大师如是说</p>
<p>　大小便风气　　徐出勿为声</p>
<p>　势至莫强持　　圊中不应语</p>
<p>　若筹及土块　　先持拭下边</p>
<p>　次以二三土　　多水洗令净</p>
<p>　左手以七土　　说此名为净</p>
<p>　两手后用七　　斯皆别别安</p>
<p>　更有一聚土　　将用洗君持</p>
<p>　洗臂腨及足　　此名为外净</p>
<p>　事因舍利子　　异斯招恶作</p>
<p>　两手好用心　　洗令极清净</p>
<p>　意在除臭气　　令身得清净</p>
<p>　如不依此法　　百土欲何为</p>
<p>　不合礼三尊　　亦不受他礼</p>
<p>　余皆不应作　　世尊亲自遮</p>
<p>　若不嚼齿木　　及以食荤辛</p>
<p>　其事并同前　　广如律中说</p>
<p>　若不问二师　　得为其五事</p>
<p>　大小便饮水　　并嚼净齿木</p>
<p>　及于同界中　　四十九寻内</p>
<p>　随情礼制底　　自余皆白师</p>
<p>　谓洗手足等　　辄行势分外</p>
<p>　食啖咸须白　　总别在当时</p>
<p>　礼一拜低头　　合掌当陈告</p>
<p>　白邬波驮耶　　我洗手餐食</p>
<p>　自余但有事　　准此白应为</p>
<p>　若不咨启时　　一一皆招罪</p>
<p>　食时宜用心　　授受须依法</p>
<p>　持衣分别等　　无令事有亏</p>
<p>　乃至十夏来　　不得离依止</p>
<p>　五岁明闲律　　随意许游方</p>
<p>　然于所到处　　还须觅依止</p>
<p>　若无依止者　　不消衣食利　</p>
<p>　　初部四他胜法</p>
<p>不净行学处</p>
<p>　佛说三种罪　　无余不可治</p>
<p>　有余众所除　　余皆别人悔</p>
<p>　四波罗市迦　　极重当恭敬</p>
<p>　若犯一一法　　便成坏苾刍</p>
<p>　从初十二年　　皎如秋水净</p>
<p>　此时无有疱　　十三年过生</p>
<p>　苏阵那为子　　于故二行淫</p>
<p>　及兰若苾刍　　猕猴处犯过</p>
<p>　佛说于学处　　欲令贪等除</p>
<p>　耽淫罪业中　　云何汝当作</p>
<p>　见十种大益　　利乐于多人</p>
<p>　广制众式叉　　如来大悲故</p>
<p>　于三疮门内　　由贪故求入</p>
<p>　波罗市迦蛇　　被螫难治疗</p>
<p>　他逼共行非　　具戒者耽着</p>
<p>　于此情生染　　应知犯他胜</p>
<p>　于烂坏疮门　　或于极小境</p>
<p>　或生支不起　　此并得粗愆</p>
<p>　宁以已生支　　置于毒蛇口</p>
<p>　不安女根内　　苦报受无穷</p>
<p>　若遭黑蛇毒　　唯只一身亡</p>
<p>　若破重禁时　　永劫受辛苦</p>
<p>　行淫相多种　　犯具八支成</p>
<p>　随缘事不同　　智者应详察</p>
<p>　苾刍堪行处　　彼此根无损</p>
<p>　方便入过限　　受乐二心全</p>
<p>　初二方便罪　　吐罗各二殊</p>
<p>　轻重事不同　　皆如广文说</p>
<p>　问因虽答二　　准问以酬言</p>
<p>　如非初二因　　应知非彼摄　</p>
<p>不与取学处</p>
<p>　但尼迦苾刍　　自为而作屋</p>
<p>　辄取王家木　　由斯作犯因</p>
<p>　他物作盗心　　移离于本处</p>
<p>　若作属己想　　五磨洒成边</p>
<p>　过五咸同犯　　磨洒准当时</p>
<p>　发意得责心　　触物吐罗罪</p>
<p>　平坦纯色地　　拽去但粗罪</p>
<p>　若剥裂异色　　越过得无余</p>
<p>　若嗔心坏弶　　网等获吐罗</p>
<p>　为福放有情　　便得恶作罪</p>
<p>　竞地有二种　　断处或王家</p>
<p>　他两处得胜　　苾刍获粗罪</p>
<p>　两处胜于他　　彼人方便舍</p>
<p>　波罗市迦火　　烧此苾刍身</p>
<p>　咒术取他财　　末尼等诸物</p>
<p>　苾刍目遥见　　便得根本罪</p>
<p>　为己苗成就　　于他不欲成</p>
<p>　乏水堰田畦　　恐损便决却</p>
<p>　自苗得成实　　他苗实损坏</p>
<p>　应知据子实　　得重或时轻</p>
<p>　要心远众罪　　能益诸有情</p>
<p>　如何作苾刍　　反盗他财物</p>
<p>　被贼偷弟子　　金等夺取时</p>
<p>　不开悟贼徒　　随事招轻重</p>
<p>　为贼说法乞　　半价或全还</p>
<p>　将贼付官人　　便获吐罗罪</p>
<p>　苾刍盗求寂　　愍心为弟子</p>
<p>　将去得吐罗　　破僧罪流类</p>
<p>　至王税界分　　关津合与财</p>
<p>　自负或他持　　盗心行异路</p>
<p>　盗将便得罪　　彼物可称量</p>
<p>　价满五磨洒　　罪必成他胜</p>
<p>　至彼税官处　　云为佛法僧</p>
<p>　或云为父母　　广赞其功德</p>
<p>　听开药直衣　　好物常须畜</p>
<p>　作净过税处　　此非应税限</p>
<p>　布缕宜须截　　或时用泥污</p>
<p>　世尊教作净　　税处可持行</p>
<p>　若借他衣等　　由贪作己财</p>
<p>　若后不还他　　便得吐罗罪</p>
<p>　若上于船上　　所有钵等物</p>
<p>　二人相授与　　谨捉好存心</p>
<p>　汝捉我今舍　　告知彼损坏</p>
<p>　准望其价直　　此必定须还</p>
<p>　他不请而食　　食得恶作罪</p>
<p>　苾刍既如此　　余众同斯说</p>
<p>　或时王贼与　　或是委寄人</p>
<p>　无别物主心　　彼与宜应受</p>
<p>　他财他见施　　知非是大人</p>
<p>　知时不应取　　不知无有过</p>
<p>　若见卑下与　　应可善思量</p>
<p>　于彼取非宜　　由尊不许故</p>
<p>　知事人余人　　将僧伽等物</p>
<p>　与贫病应受　　用已镇思还</p>
<p>　若身死无过　　有命可随缘</p>
<p>　励力须乞求　　应还得财处</p>
<p>　牛羊等重物　　受用村田等</p>
<p>　僧伽有随教　　别人遮不听</p>
<p>　住处与园田　　及卧具等物</p>
<p>　以理常守护　　令其施福增</p>
<p>　此处僧重物　　不应质与他</p>
<p>　不分不合卖　　是律决定说</p>
<p>　于寺高处立　　呼召得闻声</p>
<p>　当于如是处　　安置净人宅</p>
<p>　执作事业时　　与衣食饶益</p>
<p>　若病不能作　　佛遣亦供看</p>
<p>　打拷及髡割　　与圣教相违</p>
<p>　缚害恼群生　　圣贤皆远离</p>
<p>　为福舍田地　　作分数应取</p>
<p>　受用时无过　　斯成古王法</p>
<p>　一切评论处　　佛遣不须言</p>
<p>　苾刍及求寂　　于斯勿措口</p>
<p>　从他正见得　　持与邪见人</p>
<p>　及与破戒人　　名虚堕信施</p>
<p>　受他饮食时　　量腹而应取</p>
<p>　长多名堕施　　净戒者应知</p>
<p>　父母及病人　　为取非成过</p>
<p>　如将与余者　　终须告主知</p>
<p>　于行处等见　　刀子及针等</p>
<p>　应与捡挍人　　问状方还主</p>
<p>　彼物告众已　　众中三日停</p>
<p>　如无认识者　　任充常住用</p>
<p>　以己事换他　　或可为福故</p>
<p>　苾刍受雇作　　此事佛不听</p>
<p>　亲友及己想　　多少随时用</p>
<p>　非盗便无过　　或可语他知</p>
<p>　亲知有三种　　上中下应识</p>
<p>　纯直可相知　　轻浮勿亲友</p>
<p>　于三种相知　　上可该中下</p>
<p>　处中中及下　　下者下应知</p>
<p>　问病方教化　　应为求医药</p>
<p>　是可委寄者　　勿同尼乞油　</p>
<p>断人命学处</p>
<p>　苾刍厌不净　　求鹿杖自杀</p>
<p>　为福贪钵等　　由斯大圣遮</p>
<p>　故心非误杀　　自作或使他</p>
<p>　劝赞人死时　　便招他胜罪</p>
<p>　若说杀方便　　见他作随喜</p>
<p>　放火烧林野　　或斩生支节</p>
<p>　若食于人肉　　斯皆得吐罗</p>
<p>　病及看病人　　若愚教法式</p>
<p>　应可问医人　　或余若耆叟</p>
<p>　方授病者药　　异此得轻愆</p>
<p>　若供给病者　　如病状应畜</p>
<p>　余物亦可持　　清净随哀愍</p>
<p>　世尊遣大众　　咸看于病人</p>
<p>　或可依次看　　诸事皆随顺</p>
<p>　不礼于病者　　病亦不礼他</p>
<p>　更互好心看　　并安于坐物</p>
<p>　不于病者前　　赞说死是胜</p>
<p>　病苦闻斯已　　由此乐身亡</p>
<p>　汝能行布施　　护戒无亏失</p>
<p>　深信于三宝　　当趣涅槃宫</p>
<p>　若汝身亡过　　天宫定不遥</p>
<p>　涅槃如掌中　　莫忧形命尽</p>
<p>　苾刍作是言　　便得越法罪</p>
<p>　应云久存寿　　此疾可蠲除</p>
<p>　寿存如法住　　善人应久留</p>
<p>　念念能增长　　广大福德聚</p>
<p>　于有病恼者　　解医宜教示</p>
<p>　善识于时处　　与药勿随宜</p>
<p>　故劝他人死　　不论心善恶</p>
<p>　自杀及卖人　　并获吐罗罪</p>
<p>　钵等生贪意　　起愿令他死</p>
<p>　如彼旃荼罗　　斯人得恶作</p>
<p>　纵笑不应为　　以指相击擽</p>
<p>　往时十七众　　由此一人亡</p>
<p>　制底等作业　　无俗人相助</p>
<p>　重担不擎举　　缘斯杀匠人</p>
<p>　若塼等坼裂　　授他须告知</p>
<p>　不应竟日为　　犹如客作者</p>
<p>　苾刍监作时　　随处当劝化</p>
<p>　宜给晨朝食　　欲使解疲劳</p>
<p>　若是知事人　　贼来听闹乱</p>
<p>　不得故心掷　　石等损众生</p>
<p>　可于十肘外　　抛掷木石等</p>
<p>　谨念于戒学　　勿使损悲心</p>
<p>　监知住处人　　众中老应问</p>
<p>　若夜中说法　　牢防护门等</p>
<p>　寺舍勤防盗　　关钥应观察</p>
<p>　说五种闭门　　为护于住处</p>
<p>　上下二门枢　　关扂锁重锁</p>
<p>　随其现前有　　当直者应为</p>
<p>　但安一二等　　准次须陪直</p>
<p>　如其总不着　　计失尽须还</p>
<p>　苾刍在路行　　同伴染时病</p>
<p>　当如父母想　　敬教可持将</p>
<p>　父老不能行　　恐畏午时到</p>
<p>　子推因致死　　此事不应为　</p>
<p>说上人法学处</p>
<p>　俭年诸苾刍　　实无胜上德</p>
<p>　更互虚相赞　　活命佛因遮</p>
<p>　不得言我得　　殊胜增上证</p>
<p>　除于增上慢　　斯便得边罪</p>
<p>　自无上人法　　不能得诸定</p>
<p>　言得圣道分　　将成大涅槃</p>
<p>　言得增上证　　并获于四果</p>
<p>　智谓苦等竟　　见谓见真谛</p>
<p>　说静定四种　　乐独静住故</p>
<p>　此等事我知　　我见诸天等</p>
<p>　我见天龙等　　我共彼言谈</p>
<p>　彼亦共我言　　说时犯边罪</p>
<p>　我闻诸天声　　彼来亲事我</p>
<p>　或药叉等类　　如此悉成边</p>
<p>　若见粪扫鬼　　此但得吐罗</p>
<p>　为是鬼中卑　　是故非边罪</p>
<p>　说得果通智　　脓坏无常想</p>
<p>　自将边罪剑　　不乐强伤身</p>
<p>　说有苾刍见　　谤苏毕舍遮</p>
<p>　意许是自身　　说时但恶作</p>
<p>　说战胜天雨　　生男闻象声</p>
<p>　审观方告知　　异此便粗罪　</p>
<p>　　第二部十三僧伽伐尸沙法</p>
<p>故泄精学处</p>
<p>　若离三疮门　　于自他身分</p>
<p>　故泄其不净　　此必犯僧残</p>
<p>　泄谓在身中　　精移其本处</p>
<p>　创乐便成犯　　不要待精流</p>
<p>　其精欲动时　　摄心居本处</p>
<p>　此时无重过　　但许得轻愆</p>
<p>　如其移本处　　流精尚在身</p>
<p>　故泄出身中　　唯招吐罗罪</p>
<p>　精有五种异　　谓薄稠并赤</p>
<p>　黄色及青色　　最后转轮王</p>
<p>　青轮王长子　　余子并皆黄</p>
<p>　赤色诸大臣　　稠精谓根熟</p>
<p>　根未成女伤　　斯等名为薄</p>
<p>　如前精若泄　　皆并得僧残</p>
<p>　墙瓶等穴处　　故触泄其精</p>
<p>　吐罗罪所伤　　过于大石打</p>
<p>　虽动而不泄　　染心量己根</p>
<p>　于空舞动摇　　或由捉搦泄</p>
<p>　逆风逆流持　　并得吐罗罪</p>
<p>　若顺风流者　　得恶作应知</p>
<p>　若以染污意　　故视己生支</p>
<p>　染心无利益　　常当念除舍</p>
<p>　浴室中摩触　　行路髀相揩</p>
<p>　忽然精自流　　及梦皆无罪</p>
<p>　如是广宣说　　苾刍并众教</p>
<p>　若是求寂等　　悉皆招恶作</p>
<p>　初二部罪因　　各有其轻重</p>
<p>　初重大众悔　　轻便对四人</p>
<p>　二因重四人　　轻便一人悔</p>
<p>　众教要僧伽　　余罪一人得</p>
<p>　不许对犯人　　同罪而发露</p>
<p>　无容垢除垢　　可得令清洁</p>
<p>　从犯众教罪　　若有覆藏心</p>
<p>　还与尔许时　　令行遍住法</p>
<p>　应观心至诚　　于众深恭敬</p>
<p>　当与遍住法　　异此不应为</p>
<p>　若行遍住法　　更被烦恼害</p>
<p>　由彼愚痴盛　　或时重作罪</p>
<p>　此应更与法　　令行本遍住</p>
<p>　如是乃至三　　依律教还与</p>
<p>　此成可愍处　　知由烦恼生</p>
<p>　如若起大惭　　或可情谦下</p>
<p>　虽如是调伏　　于恶不能改</p>
<p>　此作留缰弃　　乃至厌心生</p>
<p>　若生厌离心　　了知其意乐</p>
<p>　意喜宜应授　　僧伽应济出</p>
<p>　意喜水洗濯　　令余垢清净</p>
<p>　此中应出罪　　满二十僧伽</p>
<p>　唯僧伽为主　　僧伽知意乐</p>
<p>　僧伽与其教　　秉法者应行</p>
<p>　众中为羯磨　　处众教其益</p>
<p>　由僧伽教出　　故名为众教</p>
<p>　发露已命终　　或于遍住位</p>
<p>　虽言未出罪　　当生善趣中</p>
<p>　由斯可哀念　　怀悲勿弃舍</p>
<p>　无令自业打　　恶趣苦缠身</p>
<p>　若遍持三藏　　极愧众中尊</p>
<p>　大福德六人　　对一便除罪</p>
<p>　须有至诚心　　殷重无欺诳</p>
<p>　一悔不重犯　　斯名应法人</p>
<p>　除咽已下毛　　及为下灌法</p>
<p>　除病缘而作　　吐罗罪割身　</p>
<p>触女学处</p>
<p>　从足至于首　　染心触女人</p>
<p>　无衣便众教　　有隔吐罗罪</p>
<p>　若故意推牵　　从象车等处</p>
<p>　有隔无隔触　　受乐罪同前</p>
<p>　女人来触时　　苾刍生染着</p>
<p>　此则如前说　　牵推隔等同</p>
<p>　本作行淫意　　触着女人身</p>
<p>　便得吐罗罪　　是他胜因故</p>
<p>　此据堪行淫　　余获吐罗罪</p>
<p>　小男黄门等　　傍生皆恶作　</p>
<p>鄙恶语学处</p>
<p>　苾刍粗恶语　　全非离欲人</p>
<p>　对女作淫言　　此亦由僧救</p>
<p>　汝身极软滑　　可爱三疮门</p>
<p>　或言非是好　　或道丑形势</p>
<p>　持此物与我　　汝夫是福人</p>
<p>　云何与汝合　　令我受乐味</p>
<p>　言时道叶婆　　便犯众教罪</p>
<p>　叶婆若不说　　但得于吐罗</p>
<p>　若女来求时　　不道粗恶语</p>
<p>　同前理应识　　粗即是淫言</p>
<p>　此中粗恶言　　谓是交会语</p>
<p>　随方无定说　　约处以论愆</p>
<p>　癫狂与心乱　　吃及初犯人</p>
<p>　及以痛恼缠　　斯皆非犯类　</p>
<p>索供养学处</p>
<p>　于自身赞叹　　方便说功德</p>
<p>　淫言对女前　　众教刀便割</p>
<p>　殊胜者谓最　　姊妹爱念言</p>
<p>　供养谓供奉　　解时便得罪</p>
<p>　所言尸罗具　　与戒蕴相应</p>
<p>　应知善法者　　定蕴相应故</p>
<p>　与慧蕴相应　　说名为净行</p>
<p>　两两相交会　　可是行淫欲</p>
<p>　苾刍染污心　　假令道一句</p>
<p>　女人若解语　　此亦犯僧残</p>
<p>　若有女人说　　非理淫欲言</p>
<p>　云汝清净人　　我今兴供养</p>
<p>　汝如斯具戒　　常有于善法</p>
<p>　殊胜应供者　　浊劫实难逢</p>
<p>　彼若如是说　　苾刍顺答言</p>
<p>　内有染污心　　便成众教罪</p>
<p>　女人供养者　　得无量果报</p>
<p>　不言淫欲事　　此得吐罗罪</p>
<p>　如是淫欲法　　苾刍说如前</p>
<p>　不道我如前　　亦得吐罗罪</p>
<p>　女人如是说　　除于淫欲字</p>
<p>　不言汝如斯　　吐罗亦如是</p>
<p>　或语无知者　　或除淫恶作</p>
<p>　若不说我言　　女说时同此</p>
<p>　一切染污言　　苾刍皆得罪</p>
<p>　此中染污者　　谓是染着心</p>
<p>　此据堪行欲　　翻此得吐罗</p>
<p>　丈夫扇侘等　　傍生唯恶作　</p>
<p>媒嫁学处</p>
<p>　自作若使人　　令女男和合</p>
<p>　持彼僧残剑　　斩伤于自身</p>
<p>　水授财娉等　　略有七种妇</p>
<p>　私通有十数　　此相今当说</p>
<p>　七妇谓水授　　财娉王旗得</p>
<p>　自乐衣食住　　共活及须臾</p>
<p>　以水授彼故　　随事立其名</p>
<p>　若以财取妇　　是谓为财得</p>
<p>　大贼强打取　　说此作王旗</p>
<p>　自许作他妻　　是名自乐住</p>
<p>　为衣食故来　　是名衣食住</p>
<p>　二人财共有　　同为活命缘</p>
<p>　作如是结契　　是名为共活</p>
<p>　暂时非久居　　名曰须臾妇</p>
<p>　七妇若分离　　事有七种别</p>
<p>　初离久生诤　　折草为三种</p>
<p>　或复掷三瓦　　言汝非我妻</p>
<p>　准法而遣出　　或高声唱令</p>
<p>　如是初三妇　　分离令偶合</p>
<p>　一二三如次　　突色讫里多</p>
<p>　四五六如次　　一二三吐罗</p>
<p>　和彼第七时　　便得僧残罪</p>
<p>　此中私通者　　夫死或他行</p>
<p>　此若母护时　　说名为母护</p>
<p>　如是父王父　　王母余亲护</p>
<p>　此中所说亲　　谓是父母族</p>
<p>　父及夫并亡　　此名兄弟护</p>
<p>　若有姊妹者　　姊妹护应知</p>
<p>　婆罗门刹利　　是名为种护</p>
<p>　婆雌俱雌也　　斯则为宗护</p>
<p>　王法护应知　　有禁具法住</p>
<p>　如斯十种护　　差别谓私通</p>
<p>　前所说私通　　及末后四妇</p>
<p>　于斯若偶合　　必定得僧残</p>
<p>　此男何不婚　　此女何不嫁</p>
<p>　苾刍如是语　　即便招恶作　</p>
<p>造小房学处</p>
<p>　自为作小房　　秉法观无过</p>
<p>　量等便无犯　　异此得僧残</p>
<p>　于此小房处　　堪作四威仪</p>
<p>　行住坐卧时　　受用令安乐</p>
<p>　长唯许十二　　谓善逝张手</p>
<p>　广唯七张手　　是房量应知</p>
<p>　准佛一张手　　当中人三倍</p>
<p>　合有一肘半　　是正量非余</p>
<p>　据彼处中人　　计长十八肘</p>
<p>　广谓十肘半　　房量如是说</p>
<p>　不净有蛇蝎　　大小蜂蚁等</p>
<p>　有诤谓近道　　好树天王宅</p>
<p>　近河崖井等　　是谓无进趣</p>
<p>　如斯过若除　　合理房应作</p>
<p>　无指授为作　　无诤有势分</p>
<p>　苾刍不净处　　得罪谓吐罗</p>
<p>　一切过咸有　　定得于众教</p>
<p>　众过患悉除　　此舍皆无咎</p>
<p>　最初者或狂　　心乱病苦逼</p>
<p>　设造房无犯　　此是大开缘　</p>
<p>造大寺学处</p>
<p>　有主毗诃罗　　本无其量数</p>
<p>　此中言大者　　谓量及珍财　</p>
<p>无根谤学处并假根事</p>
<p>　说无根他胜　　欲坏彼净行</p>
<p>　及陈像似事　　此二今当说</p>
<p>　时有莲花色　　净信苾刍尼</p>
<p>　因事往池边　　来礼实力子</p>
<p>　去此处不远　　友地二相随</p>
<p>　取水往池边　　见两鹿交会</p>
<p>　既见是事已　　友地更相告</p>
<p>　苾刍苾刍尼　　汝见行淫不</p>
<p>　告言我已见　　共说宿怨嫌</p>
<p>　像似事相谋　　欲坏实力子</p>
<p>　如是等缘起　　随说有差别</p>
<p>　诸智者应知　　斯成谤他罪　</p>
<p>破僧学处</p>
<p>　屏谏及众谏　　乃至第三遮</p>
<p>　欲破一味僧　　便得众教罪</p>
<p>　遮时不作白　　说名为别谏</p>
<p>　告言汝具寿　　莫作不和合</p>
<p>　别谏劝不止　　应秉羯磨谏</p>
<p>　谓用白四法　　并诸助伴人</p>
<p>　和合谓一心　　建立二种破</p>
<p>　随顺破坏法　　十四种应知</p>
<p>　法说为非法　　非法说为法</p>
<p>　调伏说言非　　如是等应识</p>
<p>　评论非言诤　　犯诤及事诤</p>
<p>　此中四种诤　　觉慧者当知</p>
<p>　谓种种言说　　不和众异心</p>
<p>　缘此斗诤生　　说作评论诤</p>
<p>　若人因忿恼　　非法言相说</p>
<p>　由斯斗诤生　　故是非言诤</p>
<p>　有身及语心　　此三各一种</p>
<p>　或二二三种　　略言其六缘</p>
<p>　苾刍与女人　　不知同室宿</p>
<p>　未具至三夜　　此是身相应</p>
<p>　为女五六句　　与彼说法时</p>
<p>　非故心句增　　应知由语罪</p>
<p>　褒杀陀时问　　有过而覆藏</p>
<p>　此名为意罪　　应知得恶作</p>
<p>　有身及有心　　故意害生命</p>
<p>　不与取酒等　　此罪由二得</p>
<p>　五六句说已　　复故心增句</p>
<p>　此名心语二　　妄语亦同然</p>
<p>　故心兴杀害　　并言打彼身</p>
<p>　说名身语心　　造罪由三种</p>
<p>　云何善心中　　苾刍犯其罪</p>
<p>　谓于佛殿上　　除草不令生</p>
<p>　又如作好心　　为供养佛故</p>
<p>　结鬘便得罪　　布列许无愆</p>
<p>　不故违圣言　　及僧伽制令</p>
<p>　此说是无记　　由其无恶心</p>
<p>　故心违越者　　斯皆是不善</p>
<p>　翻此善应知　　谓是傍乘义</p>
<p>　如是无量种　　造作于罪过</p>
<p>　斗诤缘斯起　　谓犯诤应知</p>
<p>　如斯白等事　　说非是善等</p>
<p>　斗诤生諠娆　　是事诤应知</p>
<p>　欲作破僧伽　　无知招恶作</p>
<p>　别谏若不舍　　斯成恶作愆</p>
<p>　白不舍吐罗　　及说初羯磨</p>
<p>　如是说第二　　最后获僧教　</p>
<p>随助破僧学处</p>
<p>　于此随转人　　罪恶苾刍众</p>
<p>　别谏等差别　　如是悉同前　</p>
<p>污家学处</p>
<p>　若有污家者　　说污二种殊</p>
<p>　一名为杂居　　第二谓受用</p>
<p>　杂居与女人　　作戏掉举等</p>
<p>　受用谓同食　　及采花果类</p>
<p>　谓眼耳意识　　见等三应知</p>
<p>　别谏等差殊　　如前恶作等　</p>
<p>恶性违谏学处</p>
<p>　如是恶语人　　获得众教罪</p>
<p>　善言不肯顺　　名恶语应知</p>
<p>　遍学他胜等　　说名为学处</p>
<p>　应受教诲言　　顺于清净法</p>
<p>　已说同法等　　随顺大师教</p>
<p>　别谏等不舍　　轻重等同前</p>
<p>　如斯十三事　　教因僧处得</p>
<p>　九初便得罪　　四由三谏生　</p>
<p>　　二不定法</p>
<p>　略于众教罪　　已说少相应</p>
<p>　不定我当陈　　大师言二法</p>
<p>　苾刍邬陀夷　　与笈多亲密</p>
<p>　由斯事不定　　广制于僧伽</p>
<p>　一苾刍一女　　共坐于屏处</p>
<p>　为淫事或无　　名二不定法</p>
<p>　静谓无余人　　隐密事非一</p>
<p>　墙栅夜帘障　　榛丛为第五</p>
<p>　行住及坐卧　　苾刍依实言</p>
<p>　如净信者陈　　准事应治过</p>
<p>　若于行住等　　若不依实言</p>
<p>　应与求罪性　　白等如前作</p>
<p>　若得治罚法　　不出家近圆</p>
<p>　不共他经行　　及与依止等</p>
<p>　不应一席坐　　至死行治罚</p>
<p>　于罪不决断　　二不定名生　</p>
<p>　　第三部舍堕法</p>
<p>畜长衣不分别学处</p>
<p>　苾刍十日外　　畜衣不分别</p>
<p>　泥萨只尘土　　坌污罪人身</p>
<p>　衣已缝刺染　　是名衣已成</p>
<p>　所言畜持衣　　谓摄为己有</p>
<p>　支伐罗成已　　未出羯耻那</p>
<p>　如是等应知　　此中为四句</p>
<p>　毛麻与落麻　　羯播死并绢</p>
<p>　高詀婆及纻　　是谓七种衣</p>
<p>　何谓分别财　　最小之量度</p>
<p>　纵横充一肘　　罪成泥萨只</p>
<p>　应舍而不舍　　于罪不说悔</p>
<p>　复不为间隔　　堕罪不能除</p>
<p>　三中若作一　　或二非清净</p>
<p>　三事俱作已　　方名无过人</p>
<p>　于此罪未说　　或于钵袋等</p>
<p>　于后若得者　　皆同泥萨只</p>
<p>　由有财可舍　　复为堕罪伤</p>
<p>　堕落恶趣故　　名波逸底迦　</p>
<p>离三衣宿学处</p>
<p>　常共三衣俱　　无缘不别宿</p>
<p>　除众为作法　　异斯便得罪</p>
<p>　一二众多舍　　村外坑堑绕</p>
<p>　墙栅遍皆围　　有一多势分</p>
<p>　势分谓敝园　　及天庙处等</p>
<p>　或差别或一　　名别一势分</p>
<p>　一行相连故　　应知名一舍</p>
<p>　野人下贼等　　如一类同村</p>
<p>　二舍两行别　　如梵志野人</p>
<p>　置立于多门　　是谓众多舍</p>
<p>　此中势分者　　外周宽一寻</p>
<p>　或鸡飞堕处　　齐其舂处等</p>
<p>　宅铺店楼场　　及于外道屋</p>
<p>　船树车园所　　是一多势分</p>
<p>　兄弟不分别　　或复唯一人</p>
<p>　由是一宅故　　说为一势分</p>
<p>　如前说势分　　有多势分生</p>
<p>　由彼别别门　　应知门有共</p>
<p>　如是多宅处　　库等许同然</p>
<p>　诸势分应知　　皆一异差别</p>
<p>　外道若见别　　一异势分殊</p>
<p>　此势分不同　　谓安皮服等</p>
<p>　于乐人等宅　　诸事悉同前</p>
<p>　外安竿鼓等　　及以破竹处</p>
<p>　若树枝相交　　斯为一势分</p>
<p>　影及雨渧处　　于外有一寻</p>
<p>　人衣同势分　　于此着三衣</p>
<p>　苾刍随处眠　　斯皆无有罪</p>
<p>　于天祠等处　　大门同是一</p>
<p>　离衣此处宿　　不被罪中伤</p>
<p>　道行时势分　　齐四十九寻</p>
<p>　坐住卧离衣　　无过一寻内　</p>
<p>月望衣学处</p>
<p>　虽得支伐罗　　于余有希望</p>
<p>　得齐于一月　　不分别无犯</p>
<p>　八半至正半　　一月是衣时</p>
<p>　于后谓非时　　于亲等希望</p>
<p>　深摩舍那处　　若有死人衣</p>
<p>　送殡往还衣　　他弃粪扫服</p>
<p>　粪扫兰若处　　弃路蚁虫穿</p>
<p>　及以破碎衣　　复有五种别</p>
<p>　火烧或水浸　　并乳母弃衣</p>
<p>　鼠啮及牛嚼　　应知又五种</p>
<p>　因言衣已竟　　随事释三衣</p>
<p>　次第辩应知　　广陈其作相</p>
<p>　新物及曾用　　是谓二种衣</p>
<p>　苾刍欲作时　　此法今当说</p>
<p>　若新僧伽胝　　两重应截作</p>
<p>　尼师但亦尔　　余衣并随意</p>
<p>　经四月服用　　若作僧伽胝</p>
<p>　此衣应四重　　余衣两重作</p>
<p>　若更增重叠　　欲摘令相离</p>
<p>　摘离者得持　　十日当分别</p>
<p>　大衣条不等　　九条等九阶</p>
<p>　后二十五条　　此各别当说</p>
<p>　三品两长半　　三品半三长</p>
<p>　末后三品衣　　曼荼罗四半</p>
<p>　此中三品者　　是大衣坛隔</p>
<p>　此衣量应说　　上衣三五肘</p>
<p>　下者四肘半　　二内名为中</p>
<p>　七条及五条　　量数皆相似</p>
<p>　又复说五条　　横四五竖二</p>
<p>　贫人难得利　　愍念故开听</p>
<p>　此据应量人　　说斯等肘量</p>
<p>　极长极短者　　衣量可随身</p>
<p>　上中下三衣　　叶量应须识</p>
<p>　狭两指宽四　　二内者名中</p>
<p>　减如斯肘量　　守持不应法</p>
<p>　凡是带毛衣　　不着入村内</p>
<p>　亦不往众内　　食礼窣睹波</p>
<p>　作施主物想　　如是应分别</p>
<p>　不截支伐罗　　不着入村内</p>
<p>　若违招恶作　　有难事随听</p>
<p>　恶骂无信人　　好斗难共住</p>
<p>　被摈将行者　　委寄不应为</p>
<p>　若委寄苾刍　　假令居海外</p>
<p>　亦得作亲友　　应分别长衣</p>
<p>　自国及他方　　知委寄者死</p>
<p>　于余苾刍处　　应为委寄人</p>
<p>　若分别衣时　　不近委寄者</p>
<p>　不对求寂等　　亦非亲委人</p>
<p>　若人请持物　　寄与彼苾刍</p>
<p>　若知彼身亡　　此衣当与众</p>
<p>　于诸衣缘边　　应可为墨点</p>
<p>　令衣无杂乱　　易识不劳心</p>
<p>　苾刍若命过　　可将其六物</p>
<p>　应赏看病者　　余外任僧分</p>
<p>　三衣当割截　　尼师但亦然</p>
<p>　十三资具衣　　略举其名目</p>
<p>　三衣并坐具　　泥婆珊二种</p>
<p>　僧脚崎有两　　拭面身巾二</p>
<p>　及以剃发衣　　并遮疮疥服</p>
<p>　十三药资具　　此并牒名持</p>
<p>　自余诸长衣　　各各应分别</p>
<p>　随所应而作　　苾刍须者持</p>
<p>　内无僧脚崎　　不披于上服</p>
<p>　爱护应受用　　余物亦皆然</p>
<p>　合染者应染　　应缝者可缝</p>
<p>　应持者可持　　作法应分别</p>
<p>　苾刍得新衣　　应为三坏色</p>
<p>　青赤石树皮　　冀除贪染意</p>
<p>　紫矿红蓝郁金香　　朱砂大青及红茜</p>
<p>　黄丹苏方八大色　　苾刍不应将染衣</p>
<p>　叠被高襵婆　　毛緂并毡褥</p>
<p>　及以轻薄物　　此不截应持</p>
<p>　除其有毛者　　彼皆帖叶持</p>
<p>　无令少欲人　　缝刺劳辛苦</p>
<p>　若五条覆身　　得营众作务</p>
<p>　七条于净处　　作业许无遮</p>
<p>　僧伽胝处众　　食及礼制底</p>
<p>　并入城隍等　　此处并应披</p>
<p>　叠被高襵婆　　褥及驼毛帔</p>
<p>　诸重叠衣服　　勿滤于虫水</p>
<p>　卧他毡席等　　衬无用七条</p>
<p>　可叠作四重　　夜中应警睡</p>
<p>　离衣宿余处　　他衣不割截</p>
<p>　假令非染服　　权守亦开听</p>
<p>　无病着一衣　　不许餐饮食</p>
<p>　无衣亦不浴　　有难在随听</p>
<p>　详心遣一人　　借得緂帔等</p>
<p>　均平应受用　　非唯借得人</p>
<p>　自己白色被　　昼卧染遮外</p>
<p>　受用僧祇物　　内外并须遮</p>
<p>　披緂毛向外　　游行不应着</p>
<p>　若怖于蚤虱　　坐卧在随开</p>
<p>　阿利耶儞緂　　唯僧伽听畜</p>
<p>　由其出此国　　即以国为名</p>
<p>　僧伽有随教　　合用高襵婆</p>
<p>　自余诸杂緂　　别人皆得畜</p>
<p>　为牢于下服　　佛许系腰绦</p>
<p>　谓遍圆及方　　三种绦应识</p>
<p>　已卧具若新　　他物随好恶</p>
<p>　当须以衣衬　　不许赤身眠</p>
<p>　苾刍有衣服　　不应雇人浣</p>
<p>　若自使好人　　盆内徐徐濯</p>
<p>　不惜打伤衣　　复令染色脱</p>
<p>　速破便废事　　为此大师遮</p>
<p>　若有具尸罗　　好受用衣服</p>
<p>　令其施不断　　增长福恒流</p>
<p>　宽才一肘半　　长中有三肘</p>
<p>　是三衣袋量　　更增便不合</p>
<p>　苾刍得他衣　　旧打成光泽</p>
<p>　水洒令亏色　　方合出家仪</p>
<p>　孙陀利得衣　　好为难陀打</p>
<p>　由斯大师制　　恐生憍逸心</p>
<p>　宽唯自张手　　长可一肘半</p>
<p>　应将赤土染　　缀在僧伽胝</p>
<p>　应可将斯物　　帖在当肩头</p>
<p>　恐汗污大衣　　敬心应受用</p>
<p>　若近衣缘边　　微知将欲破</p>
<p>　应以线缝刺　　无令废守持</p>
<p>　死人身未亏　　勿取其衣服</p>
<p>　不合故伤损　　将为粪扫衣</p>
<p>　苾刍取尸服　　下至虫蚁伤</p>
<p>　七八日曝之　　浣染宜应用</p>
<p>　凡着尸衣人　　不用僧卧具</p>
<p>　乞时住门外　　不得入他家</p>
<p>　若其他命进　　报言尸处人</p>
<p>　必更请殷勤　　入舍并随坐</p>
<p>　若制底畔睇　　周圆离一寻</p>
<p>　不食于鱼肉　　亦不为舍住</p>
<p>　若是僧祇帔　　不染带[卄/毦]持</p>
<p>　逝多林施衣　　由斯不听染</p>
<p>　若是僧伽物　　不犯泥萨只</p>
<p>　别人衣有犯　　舍时应准式　</p>
<p>使非亲尼浣衣学处</p>
<p>　为于衣上见　　有不净遗精</p>
<p>　由斯故起贪　　笈多因得子</p>
<p>　苾刍使非亲　　苾刍尼浣服</p>
<p>　若染及以打　　舍堕罪伤身</p>
<p>　若令尼浣等　　随一罪便伤</p>
<p>　非亲若有疑　　此招于恶作</p>
<p>　手掌若一打　　染汁一揉衣</p>
<p>　苾刍虽善心　　亦亏于学处　</p>
<p>取非亲尼衣学处</p>
<p>　若非亲族尼　　苾刍取衣服</p>
<p>　为无怜愍故　　得时招舍堕</p>
<p>　不与亦不取　　换易便无过</p>
<p>　买时依价直　　或可任其情</p>
<p>　苾刍尼有财　　决意持相施</p>
<p>　或听微妙语　　欢情奉法师</p>
<p>　或时见近圆　　持物来相助</p>
<p>　被贼夺时施　　为受皆无犯　</p>
<p>从非亲居士妇乞衣学处</p>
<p>　于非亲俗人　　或于俗人妇</p>
<p>　苾刍衣现有　　从乞遂招愆</p>
<p>　乞下衣及线　　便得胜上服</p>
<p>　觅少得全衣　　受取时无过　</p>
<p>过量乞衣学处</p>
<p>　苾刍衣失夺　　有人多施衣</p>
<p>　但取上下衣　　不应过量受</p>
<p>　上衣肘十一　　下长至七肘</p>
<p>　此据俗人衣　　名为上下服</p>
<p>　大衣三五肘　　两重为上服</p>
<p>　二五肘下衣　　谓圣教上下</p>
<p>　从彼乞衣时　　若得盈长物</p>
<p>　宜应还本主　　更施受随听　</p>
<p>非亲居士妇共办衣学处</p>
<p>　若俗人夫妇　　欲为办衣价</p>
<p>　苾刍从彼觅　　若得罪便伤</p>
<p>　非亲如上说　　若得七种衣</p>
<p>　衣体是坚牢　　说名为净物</p>
<p>　从他乞衣直　　或五乃至十</p>
<p>　迦利沙波拏　　色量如前说</p>
<p>　若求此等衣　　乞时招恶作</p>
<p>　若得泥萨只　　得多便不犯</p>
<p>　苾刍若无衣　　容仪不端正</p>
<p>　由斯世尊教　　制遣着三衣　</p>
<p>非亲居士妇各办衣学处</p>
<p>　衣事并如前　　别与衣价异</p>
<p>　当观缘起处　　有罪及无罪　</p>
<p>王臣送衣价学处</p>
<p>　若是灌顶王　　及婆罗门等</p>
<p>　大臣并将帅　　令持衣价来</p>
<p>　见使送衣直　　告言非所应</p>
<p>　我受清净衣　　开悟于使者</p>
<p>　应告执事者　　谓是信心人</p>
<p>　苾刍可求衣　　乃至于六返</p>
<p>　若更得余衣　　受取成清净</p>
<p>　过分从求得　　此招根本罪</p>
<p>　若过于六返　　彼自送衣来</p>
<p>　语言我息心　　当可还衣主</p>
<p>　若彼极殷勤　　礼敬欢授与</p>
<p>　此物应受取　　用时无有过</p>
<p>　居处有四别　　谓敞舍田店</p>
<p>　敞谓瓦作等　　舍即是居家</p>
<p>　田是营田处　　谓稻蔗谷麦</p>
<p>　店谓贮货物　　是诘处应知</p>
<p>　说有六诘门　　待语徐为答</p>
<p>　若作急速语　　便招恶作愆</p>
<p>　彼见苾刍至　　告言仁善来</p>
<p>　或云极善来　　当于此处坐</p>
<p>　或云人食饭　　或时命啖饼</p>
<p>　或饮非时浆　　略言斯六种</p>
<p>　施主使净人　　三是人清净</p>
<p>　随有非人者　　即招于恶作</p>
<p>　苾刍寄衣去　　与彼亲爱人</p>
<p>　使于所寄人　　亲友用无过</p>
<p>　在路知彼死　　即是死人物</p>
<p>　多时无长过　　物如余处辨　</p>
<p>用野蚕丝作敷具学处</p>
<p>　若作新蚕褥　　成时犯舍堕</p>
<p>　有二种不同　　囊成及捍作</p>
<p>　作二皆犯罪　　他与用无过</p>
<p>　饶益施主故　　令其福命增　</p>
<p>纯黑羊毛作敷具学处</p>
<p>　不用纯黑毛　　而作新卧具</p>
<p>　求觅时难得　　复妨于正修　</p>
<p>过分用毛作敷具学处</p>
<p>　且如用羊毛　　四斤为卧褥</p>
<p>　黑二余各一　　是应法无罪</p>
<p>　黑谓性乌毛　　齐项名为白</p>
<p>　在头腹及足　　谓行处应知</p>
<p>　白尨毛若欠　　乃至于半两</p>
<p>　若造此褥讫　　必为罪相知</p>
<p>　黑易余难求　　纯黑亦听作</p>
<p>　若从他处得　　受用当随意　</p>
<p>六年敷具学处</p>
<p>　若自作卧褥　　强遣六年持</p>
<p>　六内造时犯　　除僧为秉法</p>
<p>　若苾刍一年　　更造第二褥</p>
<p>　兴功招恶作　　成时得本罪</p>
<p>　如是二三四　　乃至五年终</p>
<p>　若入于六年　　纵造非遮限　</p>
<p>不帖坐具学处</p>
<p>　若作新坐具　　以佛一张手</p>
<p>　帖在于新者　　坏色令牢固</p>
<p>　若于张手内　　故心减片许</p>
<p>　还遭本罪杖　　楚痛此人身</p>
<p>　旧者极烂坏　　久故无所堪</p>
<p>　或唯但有新　　不帖时非犯　</p>
<p>担羊毛学处</p>
<p>　不自将羊毛　　行过三驿外</p>
<p>　少许为帽等　　密持非是愆</p>
<p>　半村擎恶作　　及半俱卢舍</p>
<p>　俱卢舍若过　　越村便得堕　</p>
<p>使非亲尼擘羊毛学处</p>
<p>　非亲苾刍尼　　苾刍令浣等</p>
<p>　持毛彼若洗　　斯便损式叉</p>
<p>　若别令洗等　　或复总皆为</p>
<p>　得罪随所应　　不为但恶作　</p>
<p>捉畜钱宝学处</p>
<p>　佛遮苾刍辈　　执捉金银等</p>
<p>　若三衣道粮　　病药当持去</p>
<p>　苾刍应少欲　　少作少营求</p>
<p>　存心乐涅槃　　知量知时受　</p>
<p>出息求利学处</p>
<p>　为利作兴生　　财谷等出纳</p>
<p>　觅利金刚杵　　便伤贪者身</p>
<p>　远求及期限　　出利并纳质</p>
<p>　成与不成等　　兴生有四殊</p>
<p>　或往他处求　　庄束船车等</p>
<p>　及觅同行伴　　斯名作远求</p>
<p>　七倍等获利　　方始与他财</p>
<p>　书券证保人　　斯名作期限</p>
<p>　本欲求生利　　两倍等利增</p>
<p>　书券计时征　　斯名曰生利</p>
<p>　末尼珊瑚等　　真珠物贮收</p>
<p>　明契作要期　　斯名为纳质</p>
<p>　此中利未生　　已招于恶作</p>
<p>　如其生利得　　便招于舍堕</p>
<p>　成者谓已作　　打为庄严具</p>
<p>　不成即金等　　此并如前说</p>
<p>　为三宝所须　　方便欲求利</p>
<p>　应差知事者　　俗法勿相违</p>
<p>　王及诸官属　　施主勿交关</p>
<p>　与时追索难　　或可全不获</p>
<p>　纳质善观望　　筹量可与物</p>
<p>　善人堪委付　　无质与非伤　</p>
<p>卖买学处</p>
<p>　无别交易人　　苾刍须自买</p>
<p>　善观当出语　　决价但三酬</p>
<p>　若当有卖买　　元不许求利</p>
<p>　若别有所须　　卖买时无过</p>
<p>　若为三宝事　　要须有卖买</p>
<p>　知事人应作　　勿与俗相违</p>
<p>　若人为设供　　就寺为市易</p>
<p>　当须差降与　　令彼信心增</p>
<p>　油麻谷豆等　　于内有虫出</p>
<p>　安在阴凉处　　任彼自随缘</p>
<p>　虽安在阴处　　生虫尚自存</p>
<p>　置室瓨等中　　密闭无令损　</p>
<p>畜长钵学处</p>
<p>　畜钵有二种　　谓铁及与瓦</p>
<p>　若持过十日　　必为罪相中</p>
<p>　若应量及减　　有余应贮畜</p>
<p>　为济近圆人　　不分别无咎　</p>
<p>乞钵学处</p>
<p>　得作五种缀　　不合乞余钵</p>
<p>　意遮求妙好　　若买则非愆</p>
<p>　苾刍缀钵璺　　不应用融物</p>
<p>　黑糖锡紫矿　　泥蜡并皆遮</p>
<p>　缀钵有五种　　谓衔鍱钉鍱</p>
<p>　铁钉并铁末　　及为鱼齿缝</p>
<p>　依法而转换　　若得便无罪</p>
<p>　异此乞恶作　　得时泥萨只</p>
<p>　所得之长钵　　舍在于僧伽</p>
<p>　转取最后者　　应如法持用</p>
<p>　指钩不触食　　受二升米饭</p>
<p>　并容于菜茹　　此名为大钵</p>
<p>　受一升米饭　　并葅菜名小</p>
<p>　此两内名中　　是名三种钵</p>
<p>　若钵有璺穴　　补缀可存情</p>
<p>　作具须者持　　置于僧库内</p>
<p>　要有钵方行　　不蒙众秉法</p>
<p>　除为贼恐怖　　又复拟还来　</p>
<p>自乞缕使非亲织学处</p>
<p>　若非亲织师　　无价织衣犯</p>
<p>　酬价并亲族　　遣织时非过　</p>
<p>居士妇使非亲织学处</p>
<p>　俗人令织匠　　为苾刍织衣</p>
<p>　不应至彼边　　谄心申爱语</p>
<p>　令长刷削打　　将食诱织师</p>
<p>　彼人如为作　　得便招舍堕</p>
<p>　长者谓广大　　刷者令软滑</p>
<p>　削谓除缕结　　打谓打令坚</p>
<p>　乞饼与织师　　五正等饮食</p>
<p>　与其食粮者　　米豆等应知　</p>
<p>夺衣学处</p>
<p>　苾刍与他衣　　嗔不应还夺</p>
<p>　哀怜者无过　　意欲益前人</p>
<p>　动身是身业　　言陈成语愆</p>
<p>　于斯两业中　　随一便招罪</p>
<p>　乃至于衣角　　未离身已来</p>
<p>　得恶作应知　　离身便犯舍　</p>
<p>急施衣学处</p>
<p>　但是夏中利　　坐夏者应分</p>
<p>　此不通余人　　预分招恶作</p>
<p>　夏无掌衣者　　不合受他衣</p>
<p>　若有难施衣　　金等咸应受</p>
<p>　急施有五种　　谓病为病人</p>
<p>　欲死或为亡　　将行故行施</p>
<p>　随意十日在　　此时当受物</p>
<p>　若过于衣时　　斯便不合畜</p>
<p>　若施主告言　　我当自手施</p>
<p>　受取应为举　　合众罪皆无</p>
<p>　若得随意利　　悉属坐夏人</p>
<p>　亦通无夏者　　同为随意事　</p>
<p>兰若离衣学处</p>
<p>　阿兰若有怖　　于自三衣中</p>
<p>　俗舍寄一衣　　为防其难故</p>
<p>　于斯离衣宿　　六夜许无愆</p>
<p>　第七明相生　　须还兰若处</p>
<p>　非前夏安居　　是名为后夏</p>
<p>　此中若有贼　　谓是难应知</p>
<p>　言有疑畏处　　谓师子虎等</p>
<p>　有怖谓虻等　　恼乱多众毒　</p>
<p>雨浴衣学处</p>
<p>　春余一月在　　四半至五半</p>
<p>　若其须雨衣　　此时宜可乞</p>
<p>　去前安居日　　尚有一月在</p>
<p>　此月应守持　　入夏随情用</p>
<p>　可于两月半　　苾刍用雨衣</p>
<p>　早求过后持　　此便招舍堕</p>
<p>　若于随意日　　施得好衣财</p>
<p>　秉白二羯磨　　对众前当受</p>
<p>　众僧既共许　　殷勤各用心</p>
<p>　一日作使成　　物体须牢固</p>
<p>　如法作衣已　　花香好严饰</p>
<p>　置在于众中　　张须知法者</p>
<p>　由张羯耻那　　苾刍获饶益</p>
<p>　谓于十日内　　不须分别持</p>
<p>　虽无僧伽胝　　人间任情去</p>
<p>　别众食展转　　斯皆无过愆</p>
<p>　虽不告苾刍　　得入于村内</p>
<p>　广文具有十　　此略言其五</p>
<p>　谓从八月半　　乃至正月半</p>
<p>　齐斯五月内　　名羯耻那时</p>
<p>　行下意及了　　行遍住兼出</p>
<p>　不满夏及破　　后夏者不应</p>
<p>　嘱信并求寂　　及以授学人</p>
<p>　不受羯耻那　　余利皆须与</p>
<p>　破尸罗行坏　　大众与作遮</p>
<p>　及入非法朋　　于余处坐夏</p>
<p>　如斯等五人　　无利无饶益</p>
<p>　由其不消施　　持戒者应为　</p>
<p>回众物入己学处</p>
<p>　若僧现前物　　回之将属己</p>
<p>　他利最难消　　当受泥黎苦</p>
<p>　他施衣金等　　及以诸饮食</p>
<p>　遮斯两种物　　名回换应知</p>
<p>　此众所生利　　回与别僧伽</p>
<p>　恶作必定招　　非根本应识</p>
<p>　或将他众利　　共回与此僧</p>
<p>　若物属此时　　合众皆只罪</p>
<p>　佛像制底人　　乃至与畜生</p>
<p>　上下楼檐等　　回时皆恶作　</p>
<p>七日药学处</p>
<p>　受取对苾刍　　守持酥蜜等</p>
<p>　自取随情食　　齐七日无违</p>
<p>　泥萨只应舍　　此须善苾刍</p>
<p>　间隔要经宵　　其罪应须说</p>
<p>　第二日还衣　　本主当从乞</p>
<p>　悭心不还者　　强可夺将来</p>
<p>　三中若有一　　更复得余衣</p>
<p>　由其未清净　　受时皆悉犯</p>
<p>　由衣等须舍　　故有舍名生</p>
<p>　复坠堕三涂　　为斯名舍堕　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>