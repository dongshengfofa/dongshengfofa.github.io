<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶颂卷下</p>
<p>　　　　尊者毗舍佉造</p>
<p>　　　　三藏法师义净奉　制译</p>
<p>　　下明于十七跋窣睹等中述其要事(跋窣睹是事)</p>
<p>　若是旃荼罗　　唱令及酒舍</p>
<p>　淫女王宫处　　此五非行境</p>
<p>　外道诸典籍　　习读将为胜</p>
<p>　及数犯罪人　　所食皆成毒</p>
<p>　常应读佛教　　是恶道良医</p>
<p>　开许读外书　　为欲知其过</p>
<p>　一切智言说　　美妙多譬喻</p>
<p>　岂如外道论　　无理言粗浅</p>
<p>　多畜诸器具　　雕饰皆不许</p>
<p>　若画坐床足　　斯皆外道仪</p>
<p>　苾刍身老病　　若乘舆随听</p>
<p>　杖络及皮衣　　斯皆在开限</p>
<p>　无由帝释请　　遂开于浴室</p>
<p>　并勤定诵人　　咸听小食饭</p>
<p>　不注于眼口　　亦不香薰衣</p>
<p>　不画伞皮鞋　　揩爪令光净</p>
<p>　伞盖有二种　　叶作苇竹成</p>
<p>　若至村中时　　不应正持入</p>
<p>　若作于伞柄　　应与伞盖同</p>
<p>　欠呿开口时　　应将衣手掩</p>
<p>　有缘须笑时　　不得露龂齿</p>
<p>　赞咏大师德　　说法时非过</p>
<p>　不得长作声　　宣唱牟尼典</p>
<p>　读诵宜依法　　随处勿相违</p>
<p>　若学赞德声　　应在于屏处</p>
<p>　为宣扬正法　　不应生染心</p>
<p>　苾刍及尼等　　五众许安居</p>
<p>　若至夏罢时　　五众集随意</p>
<p>　苾刍苾刍尼　　一切戒须学</p>
<p>　求寂求寂女　　受十戒应知</p>
<p>　不独在道行　　亦不独渡水</p>
<p>　不故触男子　　不与男同宿</p>
<p>　不为媒嫁事　　不覆藏他罪</p>
<p>　是名为六法　　正学女应知</p>
<p>　金银不应捉　　不除隐处毛</p>
<p>　亦不掘生地　　不断于青草</p>
<p>　不得不受食　　及以残宿食</p>
<p>　是名为六随　　学之经两岁</p>
<p>　上座于日数　　分明须忆知</p>
<p>　授事在众前　　日日当陈告</p>
<p>　可于六时中　　月半减一日</p>
<p>　减日成其月　　至六成一闰</p>
<p>　如其王作闰　　月数有参差</p>
<p>　苾刍应可随　　由王有势力</p>
<p>　洗手洗钵处　　若作曼荼罗</p>
<p>　不似日月形　　及似塔形势</p>
<p>　苾刍涉路去　　若过神庙堂</p>
<p>　入弹指作声　　伽他说佛语</p>
<p>　若至神庙所　　不应为损益</p>
<p>　苾刍若违教　　便招恶作罪</p>
<p>　苾刍等五众　　不供养天神</p>
<p>　自作若使人　　亦得恶作罪</p>
<p>　若有余因缘　　许香花祭食</p>
<p>　不得违时俗　　损益不应为</p>
<p>　事佛之善神　　随情应供养</p>
<p>　于诸大经内　　遣作皆无犯</p>
<p>　于诸有情类　　常拥护行慈</p>
<p>　由有慈悲种　　不生于苦趣</p>
<p>　爱敬天神者　　常好为供养</p>
<p>　世间皆共然　　由贪生死乐</p>
<p>　皆求世间果　　由是祭邪神</p>
<p>　恼害杀众生　　引他归恶趣</p>
<p>　先已归依佛　　转更事天神</p>
<p>　供养获果少　　不知尊敬处</p>
<p>　破戒着袈裟　　欺弄苾刍像</p>
<p>　无惭啖人食　　事同刚火炭</p>
<p>　应写律教等　　流布能生福</p>
<p>　忘念者令忆　　自身兼读持</p>
<p>　苾刍入浴室　　须揩身体时</p>
<p>　应令敬信人　　勿使不信者</p>
<p>　诸有持戒人　　不供破戒者</p>
<p>　不可令师子　　承事于野干</p>
<p>　此是佛法刺　　正教中死尸</p>
<p>　共住及随行　　皆成不应法</p>
<p>　亲教轨范师　　及父母有病</p>
<p>　假令是破戒　　悉可为供给</p>
<p>　父母老贫病　　乞食半相供</p>
<p>　由斯有大恩　　是故应瞻养</p>
<p>　见有阙乏处　　随事皆供给</p>
<p>　乃至涂足油　　洗沐令身净</p>
<p>　苾刍若用甎　　唯得揩踝足</p>
<p>　余身分不许　　若为病皆听</p>
<p>　不三画插梳　　及带于咒线</p>
<p>　应系于左臂　　为治病开听</p>
<p>　如其病除愈　　应安柱孔中</p>
<p>　医人若遣为　　香涂身不犯</p>
<p>　若以香涂身　　不应出房外</p>
<p>　勿令他嫌慢　　增其不信心</p>
<p>　若有净信者　　为福施香泥</p>
<p>　应涂户扇边　　嗅之能益眼</p>
<p>　净信以香泥　　涂摩苾刍足</p>
<p>　为福宜应受　　去时当洗除</p>
<p>　必有妙香花　　苾刍欲得嗅</p>
<p>　意欲令明眼　　不应生爱心</p>
<p>　听持铁钥匙　　为防衣药故</p>
<p>　勿兴烦恼意　　辄捉打众生</p>
<p>　大众及别人　　持印皆听许</p>
<p>　铜铁木矿石　　甎锡等应为</p>
<p>　别人髑髅像　　或刻为白骨</p>
<p>　大众法轮形　　此是作印相</p>
<p>　凡食小香果　　皆须待核成</p>
<p>　欲令其福增　　僧伽果须熟</p>
<p>　不应临水镜　　爱心观面像</p>
<p>　为病念无常　　照时无有过</p>
<p>　不自断生支　　亦不甎石打</p>
<p>　宜将不净观　　洗除淫染心</p>
<p>　洗足盆内高　　其形如象迹</p>
<p>　竹及多罗叶　　二种扇应持</p>
<p>　若欲除蚊子　　五种拂随听</p>
<p>　枝梢劫贝[卄/毦]　　麻毛并破帛</p>
<p>　若须上高梯　　应结裙下缘</p>
<p>　苾刍不擎重　　应觅俗人持</p>
<p>　苾刍之仪式　　皆与俗不同</p>
<p>　用梳等搔头　　是事咸不可</p>
<p>　若发有尘垢　　头痒手揩摩</p>
<p>　或时将故衣　　此等皆无犯</p>
<p>　寺后西北隅　　安置大便室</p>
<p>　及以小行室　　皆须店门扇</p>
<p>　西北角下房　　安大众瓶水</p>
<p>　此据门南向　　余面准应知</p>
<p>　若见诸俗人　　及老苾刍啑</p>
<p>　应云久长寿　　不言便得罪</p>
<p>　大者见小啑　　应告言无病</p>
<p>　小者于尊年　　即须云敬礼</p>
<p>　凡是啖食时　　及便利未洗</p>
<p>　或一衣在道　　或立秽闹处</p>
<p>　或复食虽了　　口犹未澡漱</p>
<p>　斯皆不礼他　　亦不受他礼</p>
<p>　若于旦起时　　齿木未净口</p>
<p>　礼他及受礼　　并皆招恶作</p>
<p>　见行遍住等　　皆不应礼拜</p>
<p>　佛及大苾刍　　唯此二应礼</p>
<p>　于斯圣教内　　有二种畔睇</p>
<p>　一谓以五轮　　二乃搦其腨</p>
<p>　持戒者不应　　毛绳系蛇项</p>
<p>　如其不肯去　　方便好应驱</p>
<p>　应可用软绳　　徐徐系项弃</p>
<p>　宜安崄丛处　　勿对于众人</p>
<p>　如是于鼠等　　皆可兴悲念</p>
<p>　系放无令害　　殷勤善用心</p>
<p>　护戒者悲心　　蚤虱常存念</p>
<p>　置故衣毡内　　应安孔隙中</p>
<p>　若其除壁虱　　可安青草中</p>
<p>　随其乐处行　　勿令生苦害</p>
<p>　油器有三种　　大者受一抄</p>
<p>　小半抄余中　　随情可持用</p>
<p>　道行为法语　　或作圣默然</p>
<p>　住息说伽他　　宿处诵三启</p>
<p>　听持三种绳　　长百五十肘</p>
<p>　短百肘余中　　随处应当用</p>
<p>　如其井池浅　　或可水平流</p>
<p>　长短任应持　　或时全不用</p>
<p>　若为苾刍尼　　演说律仪教</p>
<p>　中间应幔障　　异斯便恶作</p>
<p>　不取贼遗物　　应可善观瞻</p>
<p>　多人共委知　　设取无愆过</p>
<p>　苾刍若种树　　拟充僧果园</p>
<p>　守看经五年　　去时须嘱授</p>
<p>　苾刍不咒誓　　若作似妄语</p>
<p>　亦不赌衣等　　博奕匪尸罗</p>
<p>　苾刍见女人　　若有染心起</p>
<p>　或女生染意　　住处舍应行</p>
<p>　若见苾刍尼　　为来听法故</p>
<p>　不可遣其立　　与物令安坐</p>
<p>　应与甎木枮　　及草稕褥子</p>
<p>　唯此令尼坐　　余物并不应</p>
<p>　尼来至寺中　　应与其卧具</p>
<p>　令用中下者　　上物无宜与</p>
<p>　苾刍苾刍尼　　相对不说罪</p>
<p>　由于所犯过　　愧耻难陈说</p>
<p>　苾刍尼有疑　　于罪应为决</p>
<p>　尼须起尊敬　　勿生轻慢心</p>
<p>　尼入僧寺时　　至门应遣问</p>
<p>　报言无过者　　随意令其入</p>
<p>　欲居兰若人　　应先善三藏</p>
<p>　日月星行次　　皆应分别知</p>
<p>　若在兰若住　　应畜油等物</p>
<p>　他索可相供　　令贼欢喜故</p>
<p>　先是工巧人　　调度不应畜</p>
<p>　医及解书者　　针笔等听持</p>
<p>　苾刍住兰若　　应可务精勤</p>
<p>　出家勤最初　　懈怠便招罪</p>
<p>　纵使行精进　　正法亦须求</p>
<p>　离此见不明　　失信乖修习</p>
<p>　若离正教授　　无宜习定门</p>
<p>　能发狂乱心　　损害禅支路</p>
<p>　于其所住房　　香花等芬馥</p>
<p>　床服咸应尔　　异此心难定</p>
<p>　僧家营作木　　不可持烧染</p>
<p>　若是曲烂者　　许用在无伤</p>
<p>　若为他解劳　　应须观轨式</p>
<p>　彼人有伴属　　勘问乃相容</p>
<p>　若见有女人　　水火等漂害</p>
<p>　苾刍应拯济　　由悲故非犯</p>
<p>　若有人来问　　云何活命缘</p>
<p>　苾刍随事教　　勿使违时俗</p>
<p>　若于寺门下　　或在房檐前</p>
<p>　若有女人时　　苾刍不应住</p>
<p>　已于五欲境　　舍之而不爱</p>
<p>　是故常用心　　念住勤修习</p>
<p>　三世诸如来　　独觉声闻众</p>
<p>　皆依此道去　　能至涅槃城</p>
<p>　弟子观师德　　方可请为依</p>
<p>　师于弟子边　　问知应摄受</p>
<p>　两人随有过　　彼此并招愆</p>
<p>　为斯俱用心　　殷勤好相察</p>
<p>　师须戒行全　　瞻病不吝法</p>
<p>　随时常教授　　当求如是师</p>
<p>　弟子亦具戒　　勤策性柔和</p>
<p>　恭敬于师长　　禅诵无违阙</p>
<p>　有缘自行去　　或复见本师</p>
<p>　入外道归俗　　斯皆失依止</p>
<p>　又复随一人　　作舍依止念</p>
<p>　此即名为舍　　进否善须知</p>
<p>　呵责门徒时　　不可便驱逐</p>
<p>　权听寺内住　　若改命归房</p>
<p>　说有五种呵　　不语不教授</p>
<p>　不受其承事　　遮善品舍衣</p>
<p>　呵责及受忏　　皆须准教行</p>
<p>　此二若乖违　　俱招恶作罪</p>
<p>　懒惰无孝心　　粗言亲恶友</p>
<p>　于师不恭敬　　斯人勿忏摩</p>
<p>　若摈于求寂　　随将上下衣</p>
<p>　并与滤水罗　　师须善观察</p>
<p>　若已受近圆　　应与其六物</p>
<p>　必是难容忍　　随去不须留</p>
<p>　若离本依止　　一宿不应行</p>
<p>　仍除满五年　　善明于戒律</p>
<p>　如其向余处　　缘开五日停</p>
<p>　勤求依止师　　若无不得住</p>
<p>　宜于彼师处　　应为洗摩身</p>
<p>　或染或缝衣　　斯为弟子法</p>
<p>　轨范于作业　　知量可应为</p>
<p>　养护起慈悲　　不应令过分</p>
<p>　教读依止师　　报恩俱给侍</p>
<p>　然于二人处　　恭敬有差殊</p>
<p>　若无教读师　　在处住无犯</p>
<p>　无依不应住　　依止倍存心</p>
<p>　虽断烦恼尽　　复善闲三藏</p>
<p>　若未满十夏　　仍须伏依止</p>
<p>　去师两驿半　　半月一度礼</p>
<p>　此半八日礼　　同处日须三</p>
<p>　若于后夏内　　依止师身亡</p>
<p>　宜应自守心　　更互相监察</p>
<p>　若至三月满　　处无依止人</p>
<p>　第二褒洒陀　　不应于此住</p>
<p>　既为随意事　　勿更褒洒陀</p>
<p>　大圣顺时开　　即名为长净</p>
<p>　更互相教示　　随意圣遣为</p>
<p>　常开长净门　　对治众罪业</p>
<p>　寺中有客至　　主等或时多</p>
<p>　十四五参差　　应随主人作</p>
<p>　若处客来多　　旧住人数少</p>
<p>　主应随彼客　　共为褒洒陀</p>
<p>　僧伽不和合　　对一人守持</p>
<p>　若一人亦无　　心念应言说</p>
<p>　如是作守持　　苾刍衣及钵</p>
<p>　并舍为分别　　兼舍请应知</p>
<p>　大众若和合　　得好人共住</p>
<p>　理应许说戒　　心念亦随听</p>
<p>　必若难缘生　　有事开心念</p>
<p>　应知随意事　　准此亦应为</p>
<p>　大众可同心　　应共作随意</p>
<p>　异此应须唤　　同行者为之</p>
<p>　将去随意时　　可有七八日</p>
<p>　应为告白事　　令使众人知</p>
<p>　坛场应秉法　　界中或出外</p>
<p>　一界不别住　　众事悉应为</p>
<p>　二十十或五　　及以四苾刍</p>
<p>　有此四僧伽　　随应秉诸法</p>
<p>　不得以世尊　　添彼僧伽数</p>
<p>　佛宝殊僧宝　　秉法者应知</p>
<p>　出罪须二十　　近圆十人等</p>
<p>　满五应随意　　四为褒洒陀</p>
<p>　若处秉羯磨　　白等如法成</p>
<p>　名住处应知　　异斯非住处</p>
<p>　苾刍不哑默　　口应宣法言</p>
<p>　是外道愚痴　　诱诳诸无识</p>
<p>　苾刍安居了　　三事应随意</p>
<p>　如不作此事　　无难不应行</p>
<p>　虽有见闻疑　　别遇难缘起</p>
<p>　为护于身命　　越海亦须行</p>
<p>　若有王贼等　　乐闻苾刍戒</p>
<p>　难缘应为说　　无难不应为</p>
<p>　贫人有信心　　富人无信敬</p>
<p>　殷勤乐闻戒　　世尊开为说</p>
<p>　苾刍善三藏　　法师及病人</p>
<p>　众中最大者　　咸应放知事</p>
<p>　闻有明三藏　　远从他处来</p>
<p>　鼓乐及幢幡　　应迎两驿半</p>
<p>　大众鸣揵稚　　随力悉应迎</p>
<p>　美食解疲劳　　请次宜应告</p>
<p>　房舍及卧具　　常不在分限</p>
<p>　给净人相供　　不差知众事</p>
<p>　戒学佛所制　　僧制众同为</p>
<p>　乍可乖众言　　无违世尊教</p>
<p>　众意有多途　　虽立还复废</p>
<p>　岂有能回改　　无二大师言</p>
<p>　五月十六日　　应作前安居</p>
<p>　六月十六日　　苾刍为后夏</p>
<p>　但有此二日　　合作安居事</p>
<p>　中间但空住　　不许作安居</p>
<p>　苾刍三月内　　不许外游行</p>
<p>　飞禽于夏时　　亦不离巢去</p>
<p>　若至五月初　　逼夏须存意</p>
<p>　可于其住处　　营饰等应为</p>
<p>　既至十五日　　总收于卧具</p>
<p>　差分卧具人　　应须具德者</p>
<p>　于欲嗔痴怖　　众过并皆无</p>
<p>　善知分未分　　此即应差遣</p>
<p>　毗诃罗波罗　　应须告僧制</p>
<p>　冀令安乐住　　勿使有亏违</p>
<p>　诸人乐住者　　不应为斗诤</p>
<p>　于此受筹人　　当须自审察</p>
<p>　单白告大众　　今是十五日</p>
<p>　僧当共受筹　　明作安居事</p>
<p>　从上行筹已　　次可分房舍</p>
<p>　及以床卧具　　皆从大至终</p>
<p>　若近安居时　　当须善观察</p>
<p>　所行乞食境　　无令事有废</p>
<p>　若于所住处　　知有同行人</p>
<p>　具德有多闻　　并淳善和合</p>
<p>　不令烦恼起　　若起即能除</p>
<p>　有此善伴处　　宜应共居止</p>
<p>　病药并乞食　　斯皆易可求</p>
<p>　无多淫女家　　斯名善行处</p>
<p>　当于隐屏处　　蹲踞对苾刍</p>
<p>　口说安居文　　作法应如是</p>
<p>　我施主某甲　　侍人及作者</p>
<p>　我今于此处　　作前夏安居</p>
<p>　或云作后夏　　有破裂修补</p>
<p>　我于此夏居　　余并同前说</p>
<p>　若于此安居　　无法界外宿</p>
<p>　现在无饶益　　来世受泥犁</p>
<p>　若为寺等事　　并诸杂福业</p>
<p>　制底众食缘　　及以出罪等</p>
<p>　尼违八敬法　　为欲除其罪</p>
<p>　或为下三众　　受戒等须看</p>
<p>　若诸俗人辈　　有请唤等缘</p>
<p>　苾刍察时宜　　须时应往赴</p>
<p>　三宝及父母　　师主等有事</p>
<p>　并诸病患缘　　皆请七日去</p>
<p>　一日二日等　　乃至四十夜</p>
<p>　苾刍应可去　　勿令前事阙</p>
<p>　若有如法事　　察知非是虚</p>
<p>　僧伽共许差　　随情可行去</p>
<p>　仍于一夏中　　过半不在外</p>
<p>　为斯但四十　　若过罪便伤</p>
<p>　饮食若有阙　　医药复难求</p>
<p>　全无供侍人　　去时非破夏</p>
<p>　若处有八难　　及淫女黄门</p>
<p>　并恶兽等缘　　行无破夏罪</p>
<p>　若有罪恶人　　闻来破和众</p>
<p>　恐为非乐事　　出去者无伤</p>
<p>　闻彼斗诤人　　知是己亲友</p>
<p>　不往谏得罪　　停无破夏愆</p>
<p>　若共他作契　　向某处安居</p>
<p>　至日不赴期　　苾刍招恶作</p>
<p>　苾刍若守持　　七日或多日</p>
<p>　在外如逢难　　便住者随听</p>
<p>　若无有余缘　　留住经多日</p>
<p>　辄违于本限　　得罪并破夏</p>
<p>　结界有多途　　略言其四种</p>
<p>　任现所须者　　随事今当说</p>
<p>　大齐两驿半　　减此任当时</p>
<p>　四方应置标　　山河树等记</p>
<p>　可于前相中　　乃至于住处</p>
<p>　除村并势分　　结大界应知</p>
<p>　大众尽须集　　一人秉羯磨</p>
<p>　白二无差[歹*牛]　　斯名结界成</p>
<p>　又为不离衣　　依界秉羯磨</p>
<p>　欲令安乐住　　元由老病缘</p>
<p>　虽复离三衣　　界中别处宿</p>
<p>　除其村势分　　随处任游行</p>
<p>　于前大界内　　欲作小坛场</p>
<p>　应为白二结　　先须解大界</p>
<p>　若欲结小界　　置标相同前</p>
<p>　名曰曼荼罗　　于斯任秉法</p>
<p>　先结于小场　　次结于大界</p>
<p>　依如是次第　　结界者应知</p>
<p>　众咸死转根　　或时俱舍戒</p>
<p>　或尽出界外　　明相过不还</p>
<p>　或时为白四　　大众同心舍</p>
<p>　有斯五种别　　舍大界应知</p>
<p>　凡欲结诸界　　标相复须知</p>
<p>　一树应两标　　分半为其界</p>
<p>　或时以一树　　为其四界标</p>
<p>　四分各相当　　五分便不许</p>
<p>　向下两驿半　　向上数亦然</p>
<p>　齐山顶树梢　　或至篱墙上</p>
<p>　种种庄严具　　皆悉在随听</p>
<p>　莹饰大师形　　令施福增长</p>
<p>　不许安耳珰　　及以足鸣钏</p>
<p>　斯为女人饰　　勿累大师形</p>
<p>　欲使众人散　　鼓乐可潜声</p>
<p>　供具悉应收　　无令有亏失</p>
<p>　或时大众集　　諠闹出高声</p>
<p>　不知时至中　　应鸣蠡击鼓</p>
<p>　若分亡人物　　众大卒难为</p>
<p>　十人为一朋　　或至百千数</p>
<p>　各分取大段　　随人更细分</p>
<p>　得分未分时　　若死须分别</p>
<p>　分竟身方死　　物入四方僧</p>
<p>　若未细分时　　当朋人合得</p>
<p>　有请苾刍处　　并唤苾刍尼</p>
<p>　食罢与施时　　持财安众首</p>
<p>　此应为两分　　或随施主心</p>
<p>　饮食可平分　　佛亦咸同此</p>
<p>　苾刍分施物　　等分应与尼</p>
<p>　式叉摩拏尼　　应二分与一</p>
<p>　将欲圆具人　　亦二分与一</p>
<p>　求寂求寂女　　三分一应知</p>
<p>　若有多苾刍　　苾刍尼众少</p>
<p>　应计人头数　　无宜中半分</p>
<p>　若至大会日　　请像入村城</p>
<p>　能令灾横除　　庄严为生福</p>
<p>　遍洒康庄道　　严仪巷陌中</p>
<p>　散花悬妙幡　　雅丽如天苑</p>
<p>　栴檀及龙脑　　沉水香普薰</p>
<p>　随风处处行　　闻者生钦仰</p>
<p>　鸣螺击鼗鼓　　撞钟告四方</p>
<p>　屯聚震鸿音　　听者生随喜</p>
<p>　鼓乐无停息　　高声出云表</p>
<p>　旃旐遍萦罗　　斯名大法会</p>
<p>　大旗有五种　　鲸牛妙翅龙</p>
<p>　师子画幡旗　　咸持以供养</p>
<p>　人众皆陪从　　法俗两相依</p>
<p>　如是胜庄严　　引导如来入</p>
<p>　由佛入村城　　敬心兴供养</p>
<p>　八部天龙等　　能除众毒恶</p>
<p>　因斯获财利　　大众卖应分</p>
<p>　准价上座知　　善观其好恶</p>
<p>　若有所须人　　随情当上价</p>
<p>　还价未了者　　无宜着此衣</p>
<p>　敬持妻子等　　三宝随一施</p>
<p>　不可为作价　　当随施主心</p>
<p>　歌舞伎乐处　　苾刍令作时</p>
<p>　诸有护戒人　　不应言汝戏</p>
<p>　应告言贤首　　汝可好用心</p>
<p>　供养于大师　　勿生于懒堕</p>
<p>　窣都波挂幡　　不应将物钉</p>
<p>　元初兴造日　　安橛在随听</p>
<p>　塔上然灯供　　苾刍不自升</p>
<p>　有缘须上者　　应可令求寂</p>
<p>　余人无可求　　香水洗双足</p>
<p>　苾刍应自上　　供养大师心</p>
<p>　造寺三五层　　香台或五七</p>
<p>　或可随情作　　小寺五三房</p>
<p>　略论处中寺　　于东西两边</p>
<p>　三层各九房　　房中宽丈二</p>
<p>　后面亦三层　　上取三房地</p>
<p>　中拟安尊像　　檐前不废行</p>
<p>　或可此檐前　　从地为重阁</p>
<p>　随安大尊像　　每日设香花</p>
<p>　前面两房地　　从下作门楼</p>
<p>　门在下层间　　小作应牢固</p>
<p>　入门于一角　　阁道上三层</p>
<p>　出上并平头　　四边皆绝壁</p>
<p>　尼寺限三层　　香台随至五</p>
<p>　寺中房轨则　　准苾刍应知</p>
<p>　佛像形亏坏　　尊经字灭磨</p>
<p>　拭却可重修　　令其更增胜</p>
<p>　制底尊仪影　　新坛足不蹈</p>
<p>　必有缘须过　　可诵圣伽他</p>
<p>　苾刍乞食时　　有人无简别</p>
<p>　佛想唤为佛　　持物而相施</p>
<p>　苾刍应问彼　　详审观其意</p>
<p>　汝唤我为佛　　为是两足尊</p>
<p>　汝唤为法者　　为是尽苦法</p>
<p>　汝唤为僧者　　为是真圣众</p>
<p>　既问决知已　　随彼所乐情</p>
<p>　施者应受之　　此皆无有过</p>
<p>　假令唯一尼　　受请向他舍</p>
<p>　行初留一座　　为拟苾刍来</p>
<p>　苾刍应此座　　求寂亦宜居</p>
<p>　不解愿伽他　　苾刍尼为作</p>
<p>　若无执事人　　随缘诣村落</p>
<p>　获利应须寄　　得人方遣持</p>
<p>　上明诸杂缘　　多是生存事</p>
<p>　下论身死后　　焚葬事须知</p>
<p>　苾刍身既死　　告众鸣健稚</p>
<p>　须唤舆尸人　　柴薪用僧物</p>
<p>　香花幡鼓乐　　送至焚尸林</p>
<p>　亲识及门徒　　愍念相随去</p>
<p>　善亲应可烧　　薪火须丰足</p>
<p>　助以旃檀等　　随有灌酥油</p>
<p>　身疮若有虫　　埋时勿令损</p>
<p>　或安于露地　　草叶覆其身</p>
<p>　一一身躯内　　八万种虫居</p>
<p>　随身共死生　　虽烧亦无过</p>
<p>　应持上下衣　　覆尸令好密</p>
<p>　自余衣钵等　　准法可应分</p>
<p>　烧时随处坐　　略诵无常经</p>
<p>　三启用心听　　各须生厌离</p>
<p>　诸行尽无常　　缘生法皆灭</p>
<p>　刹那不暂住　　如露被风惊</p>
<p>　遍观诸世间　　无有长存者</p>
<p>　咸趣无常海　　共被死波漂</p>
<p>　四大坚性等　　此不可迁移</p>
<p>　生者必无常　　死王威力大</p>
<p>　无常不简择　　善恶戒多闻</p>
<p>　一种皆归死　　不论凡与圣</p>
<p>　诸佛及缘觉　　声闻弟子众</p>
<p>　尚舍无常身　　何况诸凡夫</p>
<p>　如斯法诵已　　方说特崎拏</p>
<p>　还归洗手足　　制底行旋绕</p>
<p>　或可连身洗　　更复着余衣</p>
<p>　去时持故衣　　勿损鲜花服</p>
<p>　诸行无常等　　牟尼之所说</p>
<p>　行思归寺中　　当息悭贪想</p>
<p>　所有诸衣物　　应随阿笈摩</p>
<p>　佛子共平分　　作法如常制</p>
<p>　揵稚诵三启　　礼制底行筹</p>
<p>　及为羯磨时　　五时皆得分</p>
<p>　不应众未聚　　辄共分亡物</p>
<p>　上座及行终　　应行其两分</p>
<p>　作斯定记已　　然后共分财</p>
<p>　设后客人来　　不应与其分</p>
<p>　我死方持与　　悭心作此言</p>
<p>　准斯无决情　　死后宜归众</p>
<p>　决情无吝意　　生存现付与</p>
<p>　随心施别人　　此等成依法</p>
<p>　俗死多悕望　　出家不合然</p>
<p>　如为顾恋心　　是日增生死</p>
<p>　若苾刍身死　　自他财杂乱</p>
<p>　宜应将钵等　　置在于僧前</p>
<p>　观知是亡物　　即应如法分</p>
<p>　所有诸宝等　　准教而处分</p>
<p>　苾刍身若死　　还合苾刍分</p>
<p>　当时无苾刍　　尼众应分取</p>
<p>　苾刍尼若死　　苾刍尼合得</p>
<p>　如其尼若无　　苾刍应作主</p>
<p>　俗舍苾刍死　　无僧由俗人</p>
<p>　宜可与先来　　俱来与求者</p>
<p>　两人俱并乞　　斯应与二人</p>
<p>　或随施主情　　与者宜当受</p>
<p>　或时近多寺　　此家苾刍亡</p>
<p>　随其头所指　　合得亡衣钵</p>
<p>　苾刍负他债　　忽尔卒身亡</p>
<p>　应须细问知　　众用亡衣与</p>
<p>　若是知事人　　为众取他物</p>
<p>　应将众物与　　还债善筹量</p>
<p>　凡是知事人　　向他边取物</p>
<p>　宜应告上座　　保券可分明</p>
<p>　送死幡衣等　　持来施苾刍</p>
<p>　受取理无伤　　令其福增长</p>
<p>　若彼情生悔　　还来索此衣</p>
<p>　苾刍应尽还　　勿令忧火迫</p>
<p>　被举共好人　　同居随一死</p>
<p>　亡衣好人得　　举者不应分</p>
<p>　若无持戒人　　被举有人死</p>
<p>　虽举未蒙解　　宜应共分物</p>
<p>　既有明书券　　出物与他人</p>
<p>　为众若身亡　　众应依契索</p>
<p>　合入众与众　　制底亦皆然</p>
<p>　堪王送与王　　仍除刀箭等</p>
<p>　应用此等物　　作刀子及针</p>
<p>　余并现前分　　本物非分限</p>
<p>　若人宣一颂　　依佛所说经</p>
<p>　由法语得财　　此物宜应受</p>
<p>　牟尼有二法　　教及证应知</p>
<p>　教是阿笈摩　　施法应请分</p>
<p>　安居若过半　　便有舍戒人</p>
<p>　此际苾刍亡　　应与其人分</p>
<p>　造佛窣睹波　　苏迷卢等量</p>
<p>　四畔基牢固　　乃至安宝瓶</p>
<p>　轮一二三四　　如次果应知</p>
<p>　凡夫具德人　　瓦头为制底</p>
<p>　若作佛制底　　轮盖无定数</p>
<p>　过千妙高量　　获福乃无边</p>
<p>　独觉麟喻佛　　不过十三槃</p>
<p>　于彼相轮头　　宝瓶不合置</p>
<p>　制底中安佛　　两边二弟子</p>
<p>　余圣次为行　　诸凡应在外</p>
<p>　次明看病事　　更互可应为</p>
<p>　药直若贫无　　僧物宜当与</p>
<p>　若病人来乞　　洗钵盛净水</p>
<p>　应诵佛伽他　　三遍存心咒</p>
<p>　苾刍为受药　　持将与病人</p>
<p>　如其授者无　　自取亦听服</p>
<p>　不应就病人　　教化取衣钵</p>
<p>　假令虽舍施　　大众不应分</p>
<p>　施者及受者　　教化者情贪</p>
<p>　三俱非净心　　此不应受用</p>
<p>　病者若乐欲　　供养于佛僧</p>
<p>　应用好衣等　　守持粗恶服</p>
<p>　若彼贫无物　　教化可应为</p>
<p>　随情施少多　　令其信增长</p>
<p>　乃至一盘花　　或可持瓶水</p>
<p>　应随病人语　　供养使心欢</p>
<p>　若于己财物　　悭心苦难舍</p>
<p>　宜应用心劝　　令彼供三尊</p>
<p>　或可瞻病人　　为舍衣钵等</p>
<p>　令其睹供养　　引生檀施心</p>
<p>　若于资具内　　有爱着须舍</p>
<p>　当于戒德人　　随情施衣钵</p>
<p>　苾刍虽持戒　　爱钵至身死</p>
<p>　还生自钵中　　受恶毒蛇报</p>
<p>　若患痔漏等　　勿使不信人</p>
<p>　造次辄行医　　割除令苦恼</p>
<p>　如其疗痔病　　药咒可应治</p>
<p>　无医为处方　　不以爪甲截</p>
<p>　若无看病人　　无弟子及药</p>
<p>　大众咸供给　　药乃出僧伽</p>
<p>　必是孤独类　　全无供侍人</p>
<p>　合众并应看　　或可为番次</p>
<p>　若患疥癞病　　勿污僧床褥</p>
<p>　宜将厚衣替　　咸用己私财</p>
<p>　檐厅及门屋　　大小便舍中</p>
<p>　不应看病人　　可居安隐处</p>
<p>　造寺主身死　　被禁或他行</p>
<p>　于斯住五年　　虽贫不应弃</p>
<p>　更可于五年　　与近寺同利</p>
<p>　别为长净事　　守护不令亏</p>
<p>　看守满十年　　若心不乐住</p>
<p>　宜将卧具等　　移安近寺中</p>
<p>　宜应好闭门　　随情向余处</p>
<p>　苾刍如乐住　　任意可应居</p>
<p>　他寺所寄物　　他索即应还</p>
<p>　必若有余缘　　受用诚无过</p>
<p>　施主有先心　　施此非余处</p>
<p>　回将与他寺　　宜应强夺来</p>
<p>　若着僧衣服　　及自上价衣</p>
<p>　不应浣染等　　福增无损故</p>
<p>　若于雨雪时　　不应安露地</p>
<p>　无宜着此服　　入不净室中</p>
<p>　若其过初夜　　卧具不应分</p>
<p>　必知长久停　　宵中亦应给</p>
<p>　应随老次第　　与床并坐枮</p>
<p>　当留一所房　　与客苾刍住</p>
<p>　纵在阿兰若　　随老乐应分</p>
<p>　地树及丛林　　准次皆分给</p>
<p>　设居于静林　　亦须留客处</p>
<p>　为护其衣钵　　异此遂招愆</p>
<p>　若在于迮处　　肘地应分卧</p>
<p>　瓶水及齿木　　药杂器皆分</p>
<p>　有意欲他行　　戾须净扫拭</p>
<p>　如其故令坏　　恶作罪侵身</p>
<p>　正值分房际　　不嘱便外出</p>
<p>　更令依次行　　虽啼不应与</p>
<p>　卧具及饮食　　小者共平分</p>
<p>　花果等亦然　　大师法恒尔</p>
<p>　若彼身重病　　不乐出本房</p>
<p>　乃至未差来　　放免其分次</p>
<p>　若见僧房外　　卧具露地安</p>
<p>　应可持令入　　老病令人举</p>
<p>　见大众卧具　　被火烧水漂</p>
<p>　护身当救持　　不应为造次</p>
<p>　先须出己财　　次出于僧法</p>
<p>　后当持佛物　　是次第应知</p>
<p>　先须请容许　　次可相时宜</p>
<p>　方于三藏中　　随情问疑处</p>
<p>　凡为教授者　　随行住坐卧</p>
<p>　于此四仪中　　说法皆非犯</p>
<p>　诸有受学人　　先须起恭敬</p>
<p>　但除寝卧事　　余三不在遮</p>
<p>　教授学人时　　彼愚心未晓</p>
<p>　悲情善开喻　　百遍不应辞</p>
<p>　苾刍举手打　　屋柱树及墙</p>
<p>　斯皆有愆过　　智者不应作</p>
<p>　臂上不安玔　　咒线任情持</p>
<p>　若有所须时　　系臂无令现</p>
<p>　若诵诸明咒　　不得敬余天</p>
<p>　宜应礼三宝　　持外道咒术</p>
<p>　不于覆钵家　　受饮食床座</p>
<p>　亦不往彼舍　　为其说法等</p>
<p>　必有净信心　　敷妙衣布地</p>
<p>　苾刍应为蹈　　念诸行无常</p>
<p>　但畜三衣者　　唯开一洗裙</p>
<p>　若更畜余衣　　便乖杜多行</p>
<p>　若诸麦豆等　　曾经蒸煮来</p>
<p>　虽复尚坚生　　鞕种皆非犯</p>
<p>　呕食出咽喉　　吐却净漱口</p>
<p>　仍除先业力　　颈内有双喉</p>
<p>　若有雕彩扇　　为众畜时听</p>
<p>　苾刍所著衣　　不应同一色</p>
<p>　若是乞食人　　随衣着[巾*句]细</p>
<p>　于花果树下　　不弃大小便</p>
<p>　寺角中阁道　　木作石不为</p>
<p>　重病不礼他　　亦不受他礼</p>
<p>　洗待身干已　　方可着余衣</p>
<p>　或手拂令干　　或用身巾拭</p>
<p>　若得花香物　　屏处随情嗅</p>
<p>　能使眼目明　　令施福增长</p>
<p>　孙陀利打衣　　寄与难陀着</p>
<p>　世尊闻此事　　因斯制打衣</p>
<p>　得他先打衣　　水洒柔方着</p>
<p>　依旧光华者　　便招越法愆</p>
<p>　知是贼所弃　　死肉有残余</p>
<p>　甘蔗等同然　　对众无宜取</p>
<p>　若以头背跨　　持物路中行</p>
<p>　现苦已招讥　　当来更被压</p>
<p>　若有贵价緂　　举置被虫穿</p>
<p>　苦木叶余香　　裹末便不食</p>
<p>　父母殁亡日　　遗言与苾刍</p>
<p>　此物可应收　　宜将供三宝</p>
<p>　身在他界住　　与彼苾刍欲</p>
<p>　此作法不成　　仍招恶作罪</p>
<p>　贵价高摄婆　　他施应须受</p>
<p>　卖却同分取　　割破不应为</p>
<p>　苾刍不见蛇　　被螫便命过</p>
<p>　压时蛇复死　　为此卧观床</p>
<p>　眠时不照床　　即便招恶作</p>
<p>　不应令象马　　鸡雀斗傍观</p>
<p>　若须其偃带　　是善逝所听</p>
<p>　老病及风羸　　随情可应用</p>
<p>　从斯住处去　　或复拟旋归</p>
<p>　卧具嘱方行　　拂拭令清净</p>
<p>　被他嘱授人　　应须为坚守</p>
<p>　若还应即与　　存心为赏持</p>
<p>　八日十五日　　晒曝看卧具</p>
<p>　每半月常然　　异斯招越法</p>
<p>　大小便利室　　及以众器具</p>
<p>　先至宜应用　　不应随大小</p>
<p>　若众家器物　　当其受用时</p>
<p>　应与先借人　　无令废其事</p>
<p>　上妙绳床座　　众许非别人</p>
<p>　倚版为除劳　　僧私皆悉许</p>
<p>　若大过三夏　　开听一座坐</p>
<p>　如未近圆人　　曾不许同席</p>
<p>　若于俗舍内　　别座不可求</p>
<p>　设令亲教师　　许暂同居席</p>
<p>　如有难缘事　　持众卧衣行</p>
<p>　将者可应眠　　无怖还随次</p>
<p>　若恐怖止息　　受用可如常</p>
<p>　烂破孔穿时　　如法应缝补</p>
<p>　必不堪受用　　乃至衬替衣</p>
<p>　裂破作灯心　　或作泥填孔</p>
<p>　如斯受用时　　欲使身安乐</p>
<p>　复令于施主　　恒为福业因</p>
<p>　别寺有定分　　余人辄来食</p>
<p>　计价当酬直　　此不许分疏</p>
<p>　僧祇卧具物　　记志宜须作</p>
<p>　此是某甲施　　书字好分明</p>
<p>　枮上更安枮　　苾刍重叠坐</p>
<p>　黑耳恶作女　　被压向幽关</p>
<p>　求寂有信心　　存情恭敬戒</p>
<p>　常住之卧具　　此亦合同分</p>
<p>　开皮卧具者　　不许在中方</p>
<p>　俗舍坐权开　　用卧元非许</p>
<p>　熊罴皮总许　　若坐并承足</p>
<p>　边方并悉开　　以皮为卧具</p>
<p>　金银真珠等　　希奇宝庄饰</p>
<p>　并将象牙帖　　此名为大床</p>
<p>　苾刍床上坐　　垂足不至地</p>
<p>　此即是高床　　奉戒者应识</p>
<p>　此二大高床　　苾刍不许坐</p>
<p>　俗亦遮非许　　谓受褒洒陀</p>
<p>　必是坚牢座　　两人容共坐</p>
<p>　床亦许三人　　仍须捡新旧</p>
<p>　必欲分财物　　或告或鸣稚</p>
<p>　或可共行筹　　总告僧伽众</p>
<p>　揵稚有五种　　所为事不同</p>
<p>　任用在当时　　无违大师教</p>
<p>　一度敛稚讫　　更不打一稚</p>
<p>　此即是凶缘　　为表亡人事</p>
<p>　作业三过敛　　摋打两下稚</p>
<p>　如增一大稚　　是谓众常法</p>
<p>　急难稚无定　　为欲警众人</p>
<p>　若为警禅思　　应可摇鸣锡</p>
<p>　客人将入寺　　门外洗手足</p>
<p>　若处水难求　　宜将叶拂打</p>
<p>　既入于寺中　　合掌就尊处</p>
<p>　主唱善来已　　答曰极善来</p>
<p>　主人随所有　　斟量为解劳</p>
<p>　并设非时浆　　令彼心欢喜</p>
<p>　无遑濯手足　　即问僧常制</p>
<p>　闻已可随行　　还如佛亲说</p>
<p>　旧住诸苾刍　　所为作制令</p>
<p>　咸依称理教　　勿使恼众人</p>
<p>　不得于如知　　尊极大师处</p>
<p>　苾刍唤名族　　及以具寿等</p>
<p>　小师于大者　　应唤为大德</p>
<p>　大者于小年　　应命为具寿</p>
<p>　既被众处分　　随力净僧坊</p>
<p>　八日十五日　　鸣稚集弟子</p>
<p>　大小便洟唾　　及以吐血等</p>
<p>　謦咳或弹指　　再三令警觉</p>
<p>　勿在生草上　　及于清水中</p>
<p>　好树及净田　　无宜弃不净</p>
<p>　身安无病苦　　不数食槟榔</p>
<p>　为病乃无违　　苾刍应啖食</p>
<p>　非时欲受用　　于诸果味中</p>
<p>　虽不有开遮　　略教宜详悉</p>
<p>　犹如日日中　　供身恒啖食</p>
<p>　还须安眼药　　佛说遣常为</p>
<p>　于寺内净地　　不可辄剃头</p>
<p>　有病在随听　　了时须扫拭</p>
<p>　若于剃发时　　必须依小大</p>
<p>　若已下手剃　　唤起理不应</p>
<p>　须发随先后　　次拔鼻中毛</p>
<p>　手足爪方除　　须知其次第</p>
<p>　苾刍剃发时　　不作牛毛剪</p>
<p>　若有疮病者　　近处剪无伤</p>
<p>　于三隐密处　　不许辄除毛</p>
<p>　若有病时开　　报知同净行</p>
<p>　剪爪如斧刃　　或可剃刀弯</p>
<p>　甲上听除垢　　不合求光饰</p>
<p>　若在兰若处　　发不过两指</p>
<p>　二指便非咎　　城村不合然</p>
<p>　凡剃发了时　　遍身皆净洗</p>
<p>　有事便开许　　但须净五支</p>
<p>　无俗剃发者　　应可在房中</p>
<p>　苾刍若善闲　　为剃时非犯</p>
<p>　晨朝嚼齿木　　或为说法时</p>
<p>　及以食了时　　不作便招罪</p>
<p>　齿木有三殊　　长须十二指</p>
<p>　短便八指量　　此内总名中</p>
<p>　随是何木条　　大如小指许</p>
<p>　嚼头软成絮　　苦涩者为佳</p>
<p>　齿木既嚼了　　刮舌须存意</p>
<p>　铜铁赤铜鋀　　刮[金*畀]随乐作</p>
<p>　若住村城内　　四中随一持</p>
<p>　净洗用灰揩　　勿令生垢污</p>
<p>　必其无此者　　用前所嚼木</p>
<p>　擘破两相揩　　刮舌贫人用</p>
<p>　齿木卒难得　　口齿终须净</p>
<p>　三屑随时用　　权开亦无犯</p>
<p>　前身作毒蛇　　今为长者子</p>
<p>　出家因净口　　常须刮舌[金*畀]</p>
<p>　既除其舌垢　　置地杀小虫</p>
<p>　由此佛兴悲　　不许随宜弃</p>
<p>　凡是净口时　　齿木洗方弃</p>
<p>　无水揩尘土　　不然招恶作</p>
<p>　蝇于齿木死　　食此守宫亡</p>
<p>　黄[狂-王+由]啖斯终　　狗餐还命过</p>
<p>　苾刍有三事　　宜于屏处为</p>
<p>　谓是大小便　　及以嚼齿木</p>
<p>　苾刍许皮履　　但唯开一重</p>
<p>　不许作多重　　俗净方听着</p>
<p>　踏时作声响　　纵净不应畜</p>
<p>　为众在随听　　着时无有罪</p>
<p>　若在严寒国　　冰雪满田中</p>
<p>　此时开富罗　　着否皆随意</p>
<p>　师子象马等　　五皮不合持</p>
<p>　并及此诸筋　　不可将连缀</p>
<p>　自余牙爪兽　　豺及猫狸等</p>
<p>　不合用其皮　　由斯能作害</p>
<p>　若在毗诃罗　　总不听着屐</p>
<p>　得安便转室　　并开俗舍中</p>
<p>　芒竹等为鞋　　苾刍不合著</p>
<p>　脚有风血病　　须着在随听</p>
<p>　若是无船处　　凭牛尾渡河</p>
<p>　象马特水牛　　此悉非遮限</p>
<p>　租田合取分　　耕业绝不听</p>
<p>　守看宜用心　　无令损常住</p>
<p>　险途逢难缘　　自亦持将去</p>
<p>　寺中如有贼　　闹乱可应为</p>
<p>　若在牧牛坊　　殷勤好看守</p>
<p>　不应言谷将　　方便遣如常</p>
<p>　求寂等持粮　　身羸须借助</p>
<p>　勿令其手放　　举下并无伤</p>
<p>　若其全困乏　　苾刍应为持</p>
<p>　袋上系长绳　　可令求寂捉</p>
<p>　贼来惊走弃　　或可渡河时</p>
<p>　此即自收来　　食时无有过</p>
<p>　将车载粮食　　险处恐摧辕</p>
<p>　苾刍应共推　　仍须防轼处</p>
<p>　船中谷食满　　触浅过滩涡</p>
<p>　牵拔助舟人　　无宜触其柁</p>
<p>　染衣须静日　　复非阴午时</p>
<p>　好地不应为　　恐污生讥过</p>
<p>　忽尔逢风雨　　尘惊恐污衣</p>
<p>　可移檐宇中　　污处应摩拭</p>
<p>　同法诸苾刍　　见斗宜应解</p>
<p>　彼若不用语　　舍去不须看</p>
<p>　破持戒信持　　俱持取闻者</p>
<p>　同闻信少欲　　少欲有差殊</p>
<p>　此二共斗时　　两言俱可信</p>
<p>　可问极少欲　　二极乃无争</p>
<p>　若因论法相　　斗诤遂便生</p>
<p>　如其恶不除　　应须为舍置</p>
<p>　合礼处相逢　　虽斗应行敬</p>
<p>　大告言无病　　若违俱得罪</p>
<p>　若入浴室时　　令人防守户</p>
<p>　洗浴事未了　　少信勿令前</p>
<p>　若用众杂彩　　绘画在随听</p>
<p>　不得画众生　　仍开剪花叶</p>
<p>　若在僧房壁　　画白骨死尸</p>
<p>　或时为髑髅　　见者令生厌</p>
<p>　大门扇画神　　舒颜喜含笑</p>
<p>　或为药叉像　　执杖为防非</p>
<p>　画大神通事　　华中现佛形</p>
<p>　及画生死轮　　可于门两颊</p>
<p>　画香台户扇　　药叉神执花</p>
<p>　若于僧大厨　　画神擎美食</p>
<p>　库门药叉像　　手持如意袋</p>
<p>　或擎天德瓶　　口泻诸金宝</p>
<p>　若于供侍堂　　画老苾刍像</p>
<p>　应为敷演势　　开导于众生</p>
<p>　温堂并浴室　　画作五天使</p>
<p>　生老病死系　　其事准经为</p>
<p>　若在养病堂　　画作大师像</p>
<p>　躬持大悲手　　亲扶重病人</p>
<p>　若于水堂处　　雕彩画龙蛇</p>
<p>　若于圊厕中　　应作尸林像</p>
<p>　可在檐廊壁　　画佛本生时</p>
<p>　难行施女男　　舍身并忍事</p>
<p>　如斯画轨式　　缘在逝多园</p>
<p>　长者造寺成　　世尊亲为说</p>
<p>　若在檐房处　　不许火烟熏</p>
<p>　必若有余缘　　无烟可持进</p>
<p>　于好甎地上　　不应辄然火</p>
<p>　若有要缘者　　宜可在炉中　</p>
<p>　佛及众中尊老者　　国王恩济于兆庶</p>
<p>　亲教轨范二尊人　　此五善教无宜越</p>
<p>　若有苾刍所为事　　世尊不开亦不遮</p>
<p>　清净不与俗相违　　斯事应行勿疑虑</p>
<p>　若是世间起讥议　　苾刍受用不应为</p>
<p>　略教能令弟子安　　亦明佛是一切智</p>
<p>　若毗奈耶苏怛罗　　于其缘起不能忆</p>
<p>　六大都城随意说　　纵令差互并无愆</p>
<p>　室罗伐城娑鸡多　　婆罗痆斯及占波</p>
<p>　薜舍离城与王舍　　此六大城随处说</p>
<p>　长者谓是给孤独　　憍萨罗国胜光王</p>
<p>　女人谓是毗舍佉　　斯等临时任称说</p>
<p>　婆罗痆斯大城内　　国主名为梵授王</p>
<p>　近住女名褒洒陀　　有大长者名相续</p>
<p>　创在婆罗痆斯国　　法轮初转济群迷</p>
<p>　于斯说法度五人　　为报昔时先愿意</p>
<p>　第二五人邻次度　　为说色等空无我</p>
<p>　总观诸蕴若浮泡　　生死轮回因得出</p>
<p>　初由五人着下裙　　高低不等招讥丑</p>
<p>　令如梵天圆整着　　因斯遂制式叉门</p>
<p>　从次牟尼方制戒　　苏阵那等作淫非</p>
<p>　缘起学处免初人　　此是生天涅槃路</p>
<p>　大哉大德六人众　　由斯广制式叉缘</p>
<p>　悉皆明辩冠当时　　所作事业无重犯</p>
<p>　虽为此等制学处　　因斯洗浊破尸罗</p>
<p>　如信度河至春时　　流澍平原灌众泽</p>
<p>　邬波难陀阿湿迦　　阐陀难陀邬陀夷</p>
<p>　补奈伐苏六难调　　世尊教中为滓秽</p>
<p>　若有要心不犯戒　　斯则名为上智者</p>
<p>　虽犯能悔亦胜流　　长时不悔生恶趣</p>
<p>　诸佛能超德海岸　　所有施作叵称量</p>
<p>　宣说调伏济众生　　于胜善人能引导</p>
<p>　凡夫无始积无明　　轮转恒迷处长夜</p>
<p>　唯佛能将正法手　　殷勤牵使出幽冥</p>
<p>　阿僧企耶割跛时　　常习大悲熏妙智</p>
<p>　善能调御巡生界　　十种大事必须为</p>
<p>　所谓授记当来佛　　留第三分为众生</p>
<p>　舍利目连第一双　　佛应化者皆自度</p>
<p>　结界之事终须作　　现大神变下天宫</p>
<p>　父母获果说业缘　　最后涅槃归命礼</p>
<p>　敬礼结集诸大德　　牟尼隐教能彰着</p>
<p>　宝舟沉没重令浮　　光明普照无边海</p>
<p>　亦礼侍者阿难陀　　闻持善集于经藏</p>
<p>　令诸品类生欣乐　　烦恼系缚得蠲除</p>
<p>　次礼圣者邬波离　　能正宣通调伏藏</p>
<p>　譬如善持明咒者　　能除恶趣毒蛇王</p>
<p>　次礼尊者迦摄波　　善闲摩窒哩迦藏</p>
<p>　于此世间光普照　　皆令隐义尽敷扬</p>
<p>　次于王城五百众　　结集三藏是应人</p>
<p>　重流法雨润生津　　我悉至诚归命礼</p>
<p>　帝释天王为上首　　阿苏罗众咸恭敬</p>
<p>　遍满空中悉云集　　稽首深心赞希有</p>
<p>　尔时王舍大城侧　　天香普馥满山林</p>
<p>　诸天婇女散名花　　流芳下落弥山际</p>
<p>　次复于彼广严城　　猕猴池边重结集</p>
<p>　七百罗汉弘真轨　　冀令法教得增明</p>
<p>　大哉佛日埋光尽　　遗余法宝恐沈辉</p>
<p>　幸蒙众圣结微言　　得使人天重归仰</p>
<p>　牟尼忘倦久轮回　　为求正法于生死</p>
<p>　愿欲济斯无救者　　冀令众苦尽消除</p>
<p>　头目手足咸持施　　骨肉流血济求人</p>
<p>　男女爱如初月轮　　皆随喜舍归圆寂</p>
<p>　大师牟尼所宣说　　乃至正法未灭来</p>
<p>　应除懈怠断愚痴　　至愿要心勤策励</p>
<p>　言论佛教言中胜　　颂陈正法颂中尊</p>
<p>　我毗舍佉罄微心　　结颂令生易方便</p>
<p>　若于圣说有增减　　前后参差乖次第</p>
<p>　愿弘见者共相容　　无目循涂能不失</p>
<p>　我于苾刍调伏教　　略为少颂收广文</p>
<p>　愿得普共诸群生　　因此能成福智业</p>
<p>　五欲淤泥生厌背　　恒持净信作庄严</p>
<p>　生生常得苾刍身　　坚持佛语穷真际</p>
<p>　若希戒品常清净　　无疑正趣涅槃宫</p>
<p>　常于略颂忆修行　　勿虑一生虚命尽　</p>
<p>　乃至世间尚煎生死热　　乃至心内恒为染火烧　大仙等教犹若弶伽流　　常愿久住洗浊无明垢　在那烂陀　　已翻此颂　　还至都下　　重勘疏条　所有福因　　愿沾含识　　专希解脱　　早出生津</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 