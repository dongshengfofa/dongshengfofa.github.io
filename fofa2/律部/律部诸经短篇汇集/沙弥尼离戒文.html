<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>沙弥尼离戒文(沙弥尼戒经)<br>
<br>
　　东晋失译<br>
<br>
善女人字某言。某所受秽恶之身。充弊人流不堪下行。克己自悔。愿为弟子。受持正戒终身奉行<br>
<br>
用何等故。作沙弥离。用归命佛归命法归命比丘僧故。用剃头被袈裟故。几戒沙弥离。有十戒<br>
<br>
一尽形寿不得杀生。不得教人杀生<br>
<br>
二尽形寿不得盗。不得教人盗<br>
<br>
三尽形寿不得淫。不得教人淫<br>
<br>
四尽形寿不得嫁。不得教人嫁<br>
<br>
五尽形寿不得妄语。不得教人妄语。六尽形寿不得歌舞。不得教人歌舞。不得弹筝吹笛<br>
<br>
七尽形寿不得着香华脂粉。不得教人着脂粉<br>
<br>
八尽形寿不得于高好刻镂床上卧。不得教人作好床卧<br>
<br>
九尽形寿不得饮酒。不得教人饮酒<br>
<br>
十尽形寿过日中不得复食。不得教人食<br>
<br>
威仪七十事<br>
<br>
　不得着缯彩衣　　不得作彩衣与人<br>
　不得恶口相调　　不得教人作不急语　<br>
<br>
不得与优婆夷相看形体大笑<br>
<br>
不得于避处裸形自弄身体<br>
<br>
不得照镜摩抆面目画眉<br>
<br>
不得嗔恨羞惭恚语<br>
<br>
不得思念与男子共交会问优婆夷何如<br>
<br>
不得坐毛绵上。不得着靴履。不应作履<br>
<br>
不得贪家钱财强索人物<br>
<br>
不得坐。他妇女床上开器视衣言是好彼丑十六以上应作沙弥离。素无瑕秽贞良完具。无所毁辱。父母见听乃得为道。素不贞良不应为道。石人匿病不应为道<br>
<br>
不得与比丘僧同室宿。不得共坐。不得相形笑。不得卧沙弥离衣被中。不得错法衣共器误着僧衣。不得手授男子物。设欲与物。当置着地却使取之。不得与优婆夷露浴。不得独至僧房问义。不得说浴事。不得笑经语。不得左右顾视。不得手据机上<br>
<br>
受经有五事。当与长老尼共行。去坐六尺。长跪。但得问义。当识句逗<br>
<br>
省师病有四事有亲应得省。三人共行。去床六尺。长跪问讯语讫应去不得论事<br>
<br>
夜卧有五事。当头输佛。当伛卧不得申脚。不得仰向频申。不得袒裸自露。不得手近不净处<br>
<br>
至檀越家有五事。当先到精舍礼佛。次礼师僧优婆夷请乃应入。当报师僧。直视六尺当独坐床<br>
<br>
止檀越家。有五事不应法。不得至妇女房中语戏。不得至窖下坐食。不得与婢共私语。不得独至舍后。不得与人共上厕。不得上男子厕上<br>
<br>
入浴室有五事。不得与优婆夷共洗。不得与婢使共洗。不得与小儿共洗。不得取他成事水。不得自视形体隐处<br>
<br>
烧香有五事。不得左右远视。不得独与优婆塞共烧香。不得独与婢使。不掣脚。不得背像。朝起有五事。先当清净却着法衣。先礼经像。却礼师僧。去六尺问讯。却行出户。师与语有五事。问经戒义不知当请。若见责当即自悔过。不得覆藏。不得自理。不得恶眼视师<br>
<br>
浣衣有四事。当于屏处当长跪。当弃恶水于屏处。不得于人道径中。当待燥燥应收。不得令堕地<br>
<br>
行道有五事。当与三人共行。当与大尼共行。若当与优婆夷共行。当视前六尺。当着法衣。师云。女人受性大出杂态姿。则喜好淫泆无礼。故为女人。今以自觉。得蒙释迦文佛大恩。普三界开视道地得值法。其有自识本行。归念佛者少<br>
<br>
佛言。观见人间。上至二十八天。下至十八地狱。皆苦无乐。故结戒以训后生。佛告诸弟子。为道至难。鲜能去家断绝六情。受佛重戒捐弃爱欲。有其然者少<br>
<br>
佛告诸弟子。汝慎莫妄度沙弥离。女人姿态难保悦。在须臾以复更生恶意。譬如水泡一起一灭。无有常定。能见人根观其大行。见其宿罪。今以尽度。便得道者急当度之。自非菩萨阿罗汉。不可度尼<br>
<br>
除觐说戒节度<br>
<br>
维那先具舍罗筹香火戒文。净扫除精舍。却鸣揵槌。烧香礼佛呗咒愿意。咒愿鬼子母。各便就坐。整法服叉手静默。维那便行香火人。各说一偈。维那在户里三唱。白衣出除觐布萨竟。三弹指令白衣远去。莫令闻说戒音声讫。开户维那唱言。静坐除觐默今布萨。亦三过唱讫。便维那捉筹。上座尼前长跪。布萨人与一筹。亦自取讫。便还敛筹。别着一处。还取未布筹。手捉从上座尼前问。谁脱不受筹。未得者便当言未。已得者当默讫竟。维那数筹有几人。数知少多。维那唱言。除觐等若干人。随年号月。十五便言十五日。月尽便言三十日。于某州某郡某县某檀越精舍中说戒。愿持说戒功德归流。大檀越眷属一切安隐。命过者生天人中增益功德。十方厄难普使解脱。各咒愿讫。维那长跪上座尼前。请能说戒人令说戒。复请一人三呗读经。读经竟呗。呗讫。上座普咒愿。下座尼皆长跪受咒愿。维那唱。皆共礼佛礼般若讫。下坐尼皆礼大尼讫。便维那长跪唱言。随所安<br>
<br>
请说戒读经人。共别坐一床上<br>
<br>
沙弥尼离戒文按此戒名。国本宋本及开元录。皆云沙弥尼离戒文。丹本即云沙弥尼杂戒文。今捡正文。诸本皆非。何则。按此译之离字。与他译之尼字。但梵音楚夏耳。曾不是沙弥尼之离戒文。亦不是沙弥尼之杂戒文。并乖正文。故今可直云沙弥离戒文。乃正耳。然无所据。不敢即正。直书其意。以待好古雅正君子焉</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>