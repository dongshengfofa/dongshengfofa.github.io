<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶药事卷第十五</p>
<p>　　　　大唐三藏义净奉　制译</p>
<p>尔时佛告大王。当于尔时。散弹长者于十二年饥俭亢旱。供养千圣独觉。于时帝释助作功德。来降大雨者。大王。莫作异见。其散弹长者。即我身是。大王。我于过去。非唯以此布施而证菩提。勿作异见。由我正信。善根积集善根功德因缘故。更修无量福业。而证无上菩提</p>
<p>摄颂曰</p>
<p>　马王仙作证　　蛇命鸟王恩</p>
<p>　鹦鹉尾提诃　　龟苏二商主　</p>
<p>佛言。复次大王。我求无上菩提故。利益摄受一切有情。大王谛听。于中阿笈摩僧祇得分药叉经中广说。我于尔时。作一马王。名婆罗诃。而为利益。化诸有情</p>
<p>复次大王。我求无上菩提故。摄受利益有情之事。大王谛听。乃至古昔。于婆罗痆斯。去城不远。有仙人住。心行慈愍。悲念有情。去彼不远有二农夫。耕垦种植。遂共相争。互为嗔斗。遂即相打。俱到仙所。并请为证。一人即往王边。以事白王。王即告曰。汝等相争。何人证见。白言。大王。我等二人争。是谁先过。仙人答。若依转轮王法。我为作证。若行别法。我不为证。王言如是。仙人答曰。此人嗔彼。彼人嗔此。彼既打此。此还打彼。王言若如是者。二俱合罚。仙人曰。我先有言。若依转轮王法断事。我以为证。汝若不依我不为证。时王白言。大仙。云何作转轮王法而断事耶。仙人答曰。大王。若转轮王法。除无益事。令住有益。其王告二人曰。汝去。更勿如是。佛告大王。尔时仙人以法作证者。勿作异见。即我身是。我于过去。虽作证见。依法为证。作真实证。由彼因缘。积集善根政信故。而证无上菩提</p>
<p>复次大王。又为求无上菩提故。摄受有情。菩萨尔时在不定聚。舍自身命。饶益一切有情。大王。乃往古昔。于一方处大丛林中。有师子王。于中居止。复有五百商人。经过险路。由语声故。有大蟒蛇。惊动睡觉。五百商人。悉被蟒蛇围绕。尔时商人甚大惊怕。发声号叫。求诸天神其师子王。闻此叫声来至。乃见蟒蛇围彼商人。去此不远。有少年象。尔时师子即往象边告言。此诸商人。今被蟒蛇围绕欲食。汝能舍命。救彼商人耶。其象答曰。欲遣如何。师子答曰。我须上汝头上。后脚捉头。以我双爪。打彼蛇脑。后之两足。入汝头中。汝当必死。我打蛇脑。蛇当定死。其蛇口吐毒气。我亦应死。象曰。且为利益拔济多人。宁顾身命。时师子王升象头上。掷身打彼蟒蛇。师子按足。象便命过。打彼蟒蛇。蛇亦即死。由蛇毒气。师子身亡。三个一时并皆舍报。诸商人等遂全身命。商人欲发。空中诸天告商人曰。此师子王。是贤劫菩萨。今为汝等。舍自身命。拔救诸人。汝等宜应供养菩萨。然后进发。时诸商人。即以种种供具。供养师子王身。绕已而去。佛告大王。尔时师子王者。勿作异观。即我身是。我于尔时。在傍生趣。能救五百商人。舍自身命。害彼毒蛇。由我慈心摄受有情。功德因缘。积集善根。正信力故。而证无上菩提</p>
<p>复次大王。乃往古昔。于一方处。有好丛林。然有菩萨。在不定聚。傍生之中。作共命鸟。一身两头。一名达摩。二名阿达摩。是时达摩食好甘果。后时阿达摩便食毒果。两俱闷乱。共相平论。一作邪愿。愿我所生之处。常共汝为恶友。能为损害。二者发愿。愿我生生之处。常行慈心。利益汝身。佛告大王。于汝意云何。尔时名达摩者。即我身是。其名阿达摩者。即提婆达多是。我为慈悲心故。由彼因缘。积集善根故。而证无上菩提</p>
<p>复次大王。乃往古昔。于一方处。有好流池。菩萨尔时于不定聚。作其鸟身。于五百鸟中。而为鸟王。其中有一老鸟。不能远求食饮。常食小鸟及诸鸟卵。徐劣而行。既食饱已一足而立。时诸小鸟。常被食啖。心大愁苦。共诣王边。作鸟语声。白言。鸟王。具说如前。愁悲苦恼。鸟王即为寻访斯事。是谁食啖诸鸟子等。菩萨虽在恶趣。心常无异如是访察。乃见老鸟诈劣徐行。在池岸边。翘足而立。于时鸟王菩萨。即便觉知是损害之者。而说颂曰</p>
<p>　食啖诸鸟卵　　并余小鸟等</p>
<p>　翘足一脚立　　犹如持戒者</p>
<p>　徐徐而缩脚　　微劣诈言谈</p>
<p>　曲项娇为斯　　必是多奸诈　</p>
<p>尔时老鸟便作是念。今者鸟王既察知我。我今归依。鸟王告曰。汝可设计。勿令诸鸟知汝怨事。老鸟闻已速即逃去。于时众鸟安隐无忧。佛告大王。尔时鸟王者。莫作异见。即我身是。我为鸟王之时。由能慈摄一切有情。由彼因缘。积集善根正见力故。证得无上正等菩提</p>
<p>复次大王。乃往古昔。于一方所丛林之中。菩萨尔时在不定聚。作鹦鹉鸟。常解人语。然于彼时。婆罗痆斯有王。名曰梵德。正绍王位。以法化世。而有一鸟。欲害鹦鹉。鹦鹉飞投大王手中。告言大王。莫非法化世。时王见鸟来投手中。心生怜念。即于鹦鹉边。而受五戒。以法化世。敕群臣曰。今于一切鸟兽。以无畏施。佛告大王。莫作异见。尔时鹦鹉。解为人语者。见善根故。而证无上菩提</p>
<p>复次大王。乃往古昔。于婆罗痆斯。有梵德王。正绍王位。去此不远。有尾提诃国起逆。其梵德王。常欲伐彼不臣。其梵德王。兵众强盛。其尾提诃国。虽兵马驱胜。而常心行慈悲于梵德王。其梵德王。贪爱其国。兴举四兵。往击尾提诃国。其王闻梵德王四兵欲来。即令扫洒城邑。无诸瓦石。悬缯幡花。辨诸饮食。又敕诸臣等。令城内人民。出城预前二十五里。香花迎接。复作百种言词。赞美王德。其梵德王闻此事已。嗔心乃息。便作是念。既逆善言。不相违逆。今可回军。时尾提诃国群臣等赞梵德王曰。愿王过国。所有军众。广陈设会。尾提诃王说伽他曰</p>
<p>　大王受忏摩　　我当亲奉敬</p>
<p>　诸事随王作　　幸赐为亲友　</p>
<p>尔时梵德王。复以伽他答曰</p>
<p>　由忍得解脱　　嗔心寂无起</p>
<p>　为一切能故　　能胜一切人　</p>
<p>尔时二王。共为和合。其梵德王。即归本国。尾提诃国一切人民。皆悉无畏。佛告大王。尔时尾提国王者。莫作异见。即我身是。我为调伏其心。由彼积集正信善根故。而证无上菩提</p>
<p>复次大王。乃往古昔。菩萨尔时在不定聚。于大海中。作一龟王。复于后时。有五百商人。乘船入海。乃被海兽打破船舶。其龟取五百商人。置于背上。渡出海中。尔时商人皆悉安隐。全其身命。佛告大王。然于彼时。大龟王者。莫作异见。即我身是。为由慈摄有情。由彼因缘。正信积集善根故。而证无上菩提</p>
<p>复次大王。乃往古昔。时毗提诃国。有五百群臣。其中有二兄弟。最为大臣。兄名苏斯那。弟名斯那。其名斯那者。心常好觅人过。无利益心。其苏斯那者。于一切时常行利益。为由苏斯那常行利益故。其斯那既无利益。恼乱人民。城中众俱来白王。说彼所作无利益事。其王即令摈出境外。便往婆罗痆斯城。事梵德王。后于异时。其苏斯那。闻弟被摈出境。在婆罗痆斯梵德王所以为臣佐。即白毗提诃王言。今欲往彼婆罗痆斯看弟作其和顺之事。城中人众。皆生怪愕。其弟常于兄处。作无益事。其弟。王摈出国境。此兄尚于弟处能行饶益。共为和可。佛告大王。莫作异见。于彼时中。名苏斯那大臣者。即我身是。常为利益有情。由彼因缘。正信积集善根故。而证无上菩提</p>
<p>复次大王。乃往古昔。于一方所。有一大城。其城中有二商人居止。将五百乘车。载其宝货。行至旷野险路。具如中阿笈摩说。其一商人。已被药叉啖食。第二商主。平安得出旷野之中。佛告大王。其第二商主。平安得出旷野之崄者。莫作异观。即我身是。为慈摄有情。由彼因缘。正信积集善根故。而证无上菩提</p>
<p>复次大王。乃往古昔。于一方所丛林之中。多饶河涧。花果滋茂。尔时菩萨在不定聚。作六牙象王。在其林内。其象王妻。名曰拔陀。于母象中。为最尊贵。是时象王出群。在于闲僻之处。有别雌象。端正悦意。诣象王处。共为私窃。既为夫妇。甚加怜爱。行住相随。意不相离。心相系着。时拔陀母象。便生嫉妒。即自思念。作何方计。便我当得杀六牙象王并彼母象。正住思惟。心大嫉妒。无计可得。遂便发愿。愿我生生之处。能害二人。作是愿已。于山顶上。投身而下。便即命终。生毗提国大夫人腹。而处其胎。十月满已诞生一女。众相具足。渐渐长大。嫁与邻国梵德大王。为第一夫人。由彼宿业。于六牙象等。生大嗔恨。然而夫人有宿命智。即白梵德王言。于彼方所。有六牙大象。我今要此象牙。愿王令取。于时王敕诸城。所有猎师。皆悉唤集。令取六牙大象。猎师集已。告曰。汝等往取象牙将来。时诸猎师。王既敕已。依命即去。其猎师大将告猎人曰。汝等并散。各归本业。我独自往取其象牙。是时大将即取祭祀之物。并着衣甲毒箭等物。造诣方所。见彼象王并及母象。二俱别住于闲静处。各离象群而住。见已远至遥望。尔时猎师。身被忍服。覆其弓箭。所有衣甲。藏在草中。欲为杀害。尔时母象遥见猎师。即告夫曰。我等速向余处。今有人来欲杀我等。象王曰。其人作何形貌。答曰。身被忍衣。外现慈相。若如是者。当须无畏。在袈裟中。无不善事此之幢相。覆盖之人。心住慈悲。当须无怖。勿生疑惑。如月无热。斯人亦如是。于时母象。及以象王。并无疑惑。随意游行。尔时猎师既得其便。即放毒箭。射彼象王。中于要处。母象告曰。如何乃言着袈裟人。无有害心。尔时象王以颂答曰</p>
<p>　心非生过患　　亦非衣所作</p>
<p>　此过由烦恼　　由心离慈愍</p>
<p>　如金裹铜叶　　入火铜性现</p>
<p>　患人虽不了　　智者善能知</p>
<p>　弓箭人俱毒　　咸由彼为恶</p>
<p>　袈裟本寂静　　皆悉由心作　</p>
<p>尔时母象心生嗔恚。告其夫曰</p>
<p>　我不违君语　　如君今所说</p>
<p>　我欲碎斯人　　节节令其断　</p>
<p>是时象王闻此语已。生如是念。作何医疗此烦恼事。若是菩萨妇。起怨害心者。此不应也。说伽他曰</p>
<p>　如被多鬼所著心　　见医即作非供养</p>
<p>　医人见彼常非恨　　应生如是欢喜心　</p>
<p>尔时母象。闻其菩萨象王所说。默然而住。时诸群象诣象王处。便作是念。勿此母象损害猎师。若菩萨在傍生趣中。常行菩萨行。是时象王往猎师边。以人言音告猎师曰。汝莫怪畏。恐损猎师。象王以鼻。绕取猎师。抱在胸前。又令母象别向余处。然后告曰。丈夫。母象已去。汝若须我身上物者。任意取之。是时猎师心极怪愕。此乃是人。我非人也。我是人中象。汝是象中人。汝在傍生。有是情智。我居人类。反无斯慧。悲啼泣泪。菩萨问曰。为何啼泣。猎师答曰。汝已损我。时象王闻已。作是思惟。我现相救。不曾有损。复更思惟。不是雌象而来损耶。又问猎师曰。谁损汝耶。猎师答曰。象王。汝身有无量功德。无辜加害。即是损我。汝身被箭所伤。可有治疗。我心被射。愚痴无智。难可疗治。而说颂曰</p>
<p>　我今观察象王行　　功德广大犹如海</p>
<p>　起害之人犹发慈　　此之菩萨心难得</p>
<p>　假说我今身是人　　了无如是真智觉</p>
<p>　但有如斯嗔害毒　　身空无有少功德</p>
<p>　庄严形貌似人身　　不如生在傍生趣</p>
<p>　汝在傍生有人智　　象王为最象中尊</p>
<p>　不言形貌即成人　　不以傍生非是人</p>
<p>　若有人慈功德者　　彼乃当知即是人　</p>
<p>尔时象王告曰不劳广说多言语。不用多述巧言辞。汝今云何箭射我。速说斯事令我知。猎师答曰。我奉王教。须汝身牙。缘此射之。象王告曰。仁所须者。幸时早取。菩萨为怀。无不舍者。任汝拔牙。将所利益。说伽陀曰</p>
<p>　利益一切有情等　　速离漂流生死海</p>
<p>　常证无上菩提智　　唯愿早入涅槃城　</p>
<p>尔时猎师心生羞耻。告象王曰。我须汝牙。象王告曰。任意拔将。答曰。我不能拔。若令我拔。愿住慈悲。我方能拔。若其不住慈悲之心。正拔之时。手必堕落。象王告曰。若汝不能拔者。我自拔与象王曰。为我牙根入肉深远。当拔之时。白血流注。拔已欲与猎师。象王身色鲜白。如优昙钵花。血流遍身。如山雪覆。亦如裥文</p>
<p>尔时象王。自心睹见身相如是。恐有退转。欲坚其心。不令娆乱。由彼菩萨多习性故。而行其施。岂有退邪。至于死路。唯归佛陀。于彼时中。有种种异相。为空中诸天心得满足。便生喜悦。现希有事。然由象王作是苦行。空中有天。而说颂曰</p>
<p>　我等诸天见　　象王行苦行</p>
<p>　当正拔牙时　　受于无量苦</p>
<p>　内心犹喜悦　　必不退菩提　</p>
<p>别有一天。而问彼天曰</p>
<p>　如此拔牙身受苦　　云何能发趣菩提</p>
<p>　犹如地狱受苦人　　必不能发慈悲意　</p>
<p>尔时象王拔牙已。默然而住。猎师念曰。云何拔牙。执持而住。欲生悔耶。不与我耶。于时象王观知彼意。即持优昙钵花白色六牙。引其前足。而以六牙欲舍与之。告曰。待住少时待住少时我今极痛。象王又作此念。受者现前。何须久住。如何不施。本为此牙欲杀于我。今既无牙。何虑余事。告猎师曰。汝应善听。说伽他曰</p>
<p>　贤首汝应弃恶事　　所持利剑弓箭物</p>
<p>　被此袈裟仁者衣　　我今见此心欢悦</p>
<p>　或有施净受亦净　　或有施净受不净</p>
<p>　我今观汝净应供　　施者受者二俱净　</p>
<p>尔时象王。见彼被离欲衣。心自喜悦。即与六牙。告曰</p>
<p>　若实毒箭射我身　　不生少许嗔恨意</p>
<p>　此实愿速证菩提　　当救轮回得解脱　</p>
<p>佛告大王。于意云何。彼时六牙大象王者。莫作异见。即我身是。我以慈悲苦行布施故。而由未证菩提。由彼因缘。正见积集善根。而证无上菩提</p>
<p>复次大王。我曾作兔。舍其身肉。布施与彼仙人之时。广说应知</p>
<p>复次大王。我于往昔。父母二俱无目。常以肩背负担。将行供养。经无量时。而由未证。广说应知</p>
<p>复次大王。我为利益诸有情故。大王谛听。世间邪见。而依俗法。父母将老。或令饥饿。溺在河中。或将入火烧身之事。言得生天。我设方法。并令禁断此非法事。广说应知</p>
<p>复次大王。更有无量因缘。并于那迦药叉经中广说</p>
<p>大王。菩萨在不定聚。作猕猴王。于五百猕猴中为尊贵。婆罗痆斯。被梵德王怕惧之时。我于尔时。舍自身命。救五百猕猴。广说应知</p>
<p>复次大王。菩萨在不定聚时。生于雉身。如雉本生经中广说</p>
<p>复次大王。菩萨在不定聚时。生在象中。如象本生经中广说</p>
<p>复次大王。菩萨在不定聚时。生在龙趣。名曰瞩波龙子。于龙本生经中广说</p>
<p>复次大王。菩萨在不定聚时。作鹅王身。如鹅本生经中广说</p>
<p>尔时胜光大王白佛言。大德世尊。于何时初发无上菩提之愿。佛告大王。乃往古昔。无量劫时。有王名曰光明。其光明王。有一象宝。身色鲜白。如优钵花。七支圆满。形貌端严。人所喜见。时王即敕调象之人。令调此象。堪乘之时。将来见我。其调象人。受王敕已。即将调教。既成就已。还诣王所。王即乘象。并调象人。王在后坐。出城游猎种种禽兽。然而象王闻母象气。寻香而走。王见象走其疾如风。告象师曰</p>
<p>　我见虚空转　　四方上下回</p>
<p>　山地如陶轮　　树亦空中去</p>
<p>　象足不曾移　　犹如腾空去</p>
<p>　观前山走来　　后山无不动</p>
<p>　须勒象令住　　极打令其怕</p>
<p>　象王既未调　　死生今在即　</p>
<p>尔时调象师白王曰</p>
<p>　我诵大仙所说咒　　并以铁钩钩极打</p>
<p>　诵咒钩打唯加急　　所用之法皆无益</p>
<p>　无索无钩能禁制　　王知无物何能止</p>
<p>　贪欲入心无调者　　欲在心中如掘钉</p>
<p>　此欲发时甚广大　　无有能为止息者　</p>
<p>尔时调象师作种种法。不能止息。而令象回。又白王言。其象走困。愿王攀取树枝。放象随意即逢一树王及象师。攀枝而住。喻如从死而得再生。王告象师曰。汝不调此象成就。便即将来。与我乘骑。白王曰。我调成就。然为彼象闻雌象气。贪欲醉故。不受言教。其象虽去。思忆本处。至第七日。必还来到。所以者何。由见母象。共行欲已。思忆象坊。至第七日。其象还还来。时调象人速诣白王。王曰。汝教此象。未好成就。其人白王。我调象已。责曰。云何调伏。白言。请王验试。即知虚实。其调象人。即烧大铁丸。色赤如火。令象取食。象即诣前。欲取吞食。其教象人。复白王言。象若食之。象必不活。时王告象师曰。如斯调伏。当时为迷乱我。先白王。我但调伏其身。不能调心。王曰。汝颇见有能调心者。象师白王言。有。唯佛世尊能调身心。一切有情欲调其心。由不能调。而皆却退。有诸外道。修行苦行。贪欲丛林在心。而不能拔。亦有舍境。离欲贪处。而不坚持复还退失。阿素落等。及以天人。师子杂兽。龙蛇鸠鸽。乃至飞鹅杂类等。一切含识。皆被欲缚。无始已来。如轮回转。少年容貌。乃至于老。调伏其心。种种苦行。或有仙人。餐风食果。皆不调心。心虽无相。谁有天人能得自在。言大王者有大威力诸斗战中最能殊胜亦不调心。唯佛世尊无有贪欲心得自在。尔时大王闻佛世尊有精进力。广行惠施。修诸福业。即发无上菩提之愿。说伽他曰</p>
<p>　修无量福求佛果　　得成善逝自在尊</p>
<p>　若未能度彼岸者　　我当誓度令至岸</p>
<p>　闻佛离欲发菩提　　复行惠施正法化</p>
<p>　愿我当来得成佛　　利益有情贪欲灭　</p>
<p>佛告大王于意云何。彼时名光明王者。岂异人乎。即我身是。我于尔时。初发无上菩提之意</p>
<p>尔时胜光王复白世尊曰。最初于谁行施得证无上菩提。佛告大王。乃往古昔无量劫时。有城名曰毗诃彼地。其城有一陶轮工师。有佛出世。号曰释迦牟尼。证无上正真等正觉。十号具足。亦有声闻弟子。名舍利弗。大目干连。及侍者阿难陀。时释迦牟尼佛正真等正觉。共无量苾刍众。俱游行人间。至彼城中。尔时彼佛忽有风患。即告阿难陀曰。汝可往彼陶轮家乞酥油蜜浆。尔时阿难陀闻佛教敕。即往诣陶轮家。在门外立。白言长者。世尊患风强病。今须酥油蜜浆。时陶轮师。闻具寿阿难陀所说。即将酥油蜜等。长者共儿相随。俱往佛所。以酥蜜等遍涂佛身。温水沐浴。持沙糖水。奉上世尊。为疗病故。即得痊愈。尔时陶师长跪发愿。说伽他曰</p>
<p>　我以苏蜜施如来　　愿获广大功德利</p>
<p>　种族名号声闻众　　悉如今日释迦尊</p>
<p>　善能调伏有情类　　远离众苦归圆寂　</p>
<p>其陶轮子。亦发是言。愿我当来如佛侍者。佛告大王。我于尔时。初施释迦如来。得证无上菩提。其子者。即阿难陀是。王复问世尊曰。从初乃至成佛供养几许诸佛而证无上菩提。佛告大王。我从释迦如来最初阿僧企耶。乃至护世佛时以清净心。如是供养七万五千佛于尔许时供养不曾心异。唯求无上正等菩提。大王。第二僧企耶。我初供养燃灯佛乃至宝髻佛以清净心。如是供养七万六千佛。我虽经历多生。心无有异。常以清信供养诸佛。大王。第三阿僧企耶。初供养宝髻佛。乃至安隐佛。如是供养七万七千佛。如是又至迦摄波佛。我虽供养无有异心。常以净信。供养诸佛。为菩萨时如是供养。皆蒙诸佛为我受记。当证无上正等菩提。满我所愿。思求正觉。坚固释持。慈摄一切有情故。尔时胜光王闻佛说已。心大欢喜。顶礼双足。奉辞而去</p>
<p>时具寿阿难陀即以伽陀。请世尊曰</p>
<p>　唯愿世间尊　　为我分别说</p>
<p>　何处初发意　　为求大菩提</p>
<p>　更愿无上士　　为说本事缘</p>
<p>　曾供养几佛　　复经几许时　</p>
<p>尔时世尊以颂答曰</p>
<p>　无上两足尊　　慈愍有情者</p>
<p>　于彼发菩提　　誓度三有海</p>
<p>　闻佛心离欲　　广说醉象缘</p>
<p>　厌离贪欲习　　因发菩提心</p>
<p>　坚固发誓愿　　惠施如河沙</p>
<p>　光明王世时　　专求正觉等</p>
<p>　初见释迦佛　　我作陶轮师</p>
<p>　酥油蜜浆等　　最初为供养</p>
<p>　亦曾为上女　　正信三宝尊</p>
<p>　我见憍陈佛　　以灯油奉施</p>
<p>　无胜佛世时　　我曾作三藏</p>
<p>　共大众相竞　　恶骂僧为女</p>
<p>　由斯口恶业　　变我身为女</p>
<p>　却回心净已　　还变为丈夫</p>
<p>　乃往过去世　　曾为王子时</p>
<p>　宝髻佛兄弟　　我以灯明施</p>
<p>　三月曾供养　　安隐佛世尊</p>
<p>　佛灭度之后　　以舍利起塔</p>
<p>　曾作富长者　　三月供养佛</p>
<p>　世尊灭度后　　建塔九十肘</p>
<p>　后见有胜佛　　梵志中为最</p>
<p>　举手合掌敬　　供养人中尊</p>
<p>　昔时作梵志　　书论悉明解</p>
<p>　我逢利益佛　　施座奉如来</p>
<p>　往修苦行时　　曾住仙人法</p>
<p>　见憍陈世尊　　捉身欲山下</p>
<p>　我曾作仙人　　遇逢乐见佛</p>
<p>　诸佛至居处　　以根果供养</p>
<p>　往昔作仙人　　见善眼世尊</p>
<p>　以着树皮衣　　持施覆其身</p>
<p>　昔曾作人王　　供养勒叉佛</p>
<p>　顿舍四兵众　　求无上菩提</p>
<p>　从初释迦佛　　至于护世佛</p>
<p>　七万五千佛　　我皆尽供养</p>
<p>　此是一僧祇　　如是行供养</p>
<p>　一心无异别　　恒发菩提愿</p>
<p>　次见燃灯佛　　多闻甚可爱</p>
<p>　以七青莲花　　作梵志持供</p>
<p>　我曾作国王　　见佛名有相</p>
<p>　于佛修行处　　供养此如来</p>
<p>　我曾作国王　　有佛名住修</p>
<p>　以妙色珍宝　　音声而供养</p>
<p>　我曾作国王　　佛号超师子</p>
<p>　我以宝幡盖　　供养此如来</p>
<p>　我曾作国王　　佛名安隐日</p>
<p>　王有一千城　　皆令修供养</p>
<p>　我曾作国王　　有佛名梵志</p>
<p>　以浴室香汤　　依时沐浴佛</p>
<p>　我昔作国王　　城中而供养</p>
<p>　三千梵志佛　　及一尸弃佛</p>
<p>　我曾作长者　　于财增城中</p>
<p>　供二十五佛　　修行于梵行</p>
<p>　我曾作长者　　于彼大城中</p>
<p>　供养尸弃佛　　建立寺舍塔</p>
<p>　其寺供七佛　　奉施珍宝具</p>
<p>　及以奴婢等　　庄宅花园林</p>
<p>　曾作王信敬　　于尸弃佛所</p>
<p>　复在彼城中　　唯求正等觉</p>
<p>　昔曾作梵志　　有佛名欢喜</p>
<p>　为求菩提故　　以果先供养</p>
<p>　曾作长者时　　有佛名善眼</p>
<p>　我以摩尼宝　　供养此如来</p>
<p>　亦曾作商主　　有佛名善生</p>
<p>　坐于菩提树　　以饼先供养</p>
<p>　于千商人中　　曾作千商主</p>
<p>　见佛坐菩提　　号名善意佛</p>
<p>　香泥涂佛上　　复以扇招凉</p>
<p>　佛边坐听法　　闻法心开悟</p>
<p>　昔作商人主　　有佛名释迦</p>
<p>　我以众宝花　　以花散佛上</p>
<p>　昔作商人主　　有佛名高登</p>
<p>　以幡花音乐　　供养如是佛</p>
<p>　我曾作国王　　有佛名最上</p>
<p>　超越诸有海　　当施众车辂</p>
<p>　我曾作国王　　有佛名最尊</p>
<p>　佛行百里内　　地散诸妙花</p>
<p>　我于过去世　　闻佛欲来过</p>
<p>　远将胜幡盖　　并四兵围绕</p>
<p>　有佛欲渡河　　我当作舡师</p>
<p>　见佛心欢喜　　渡佛到彼岸</p>
<p>　我曾作商主　　有佛名贤车</p>
<p>　为佛造桥梁　　令佛安隐渡</p>
<p>　我曾作国王　　有佛名大梵</p>
<p>　牛头香造寺　　以供养于尊</p>
<p>　着僧伽胝衣　　以覆如来上</p>
<p>　俭世檀香浴　　降雨人归佛</p>
<p>　我曾作国王　　有佛名净月</p>
<p>　国有多疾疫　　供佛疫皆除</p>
<p>　我昔作王时　　有佛名调帝</p>
<p>　请佛说妙法　　为求菩提道</p>
<p>　我昔作王时　　有佛名梵尊</p>
<p>　施佛僧伽胝　　用覆如来上</p>
<p>　当时国中俭　　我以旃檀汤</p>
<p>　沐浴如来体　　丰乐人归佛</p>
<p>　我昔作王时　　有佛名帝释</p>
<p>　其国有灾起　　王发慈止息</p>
<p>　我昔作王时　　供养调帝佛</p>
<p>　用诸百万宝　　造食献如来</p>
<p>　昔为梵志信　　见佛名悉达</p>
<p>　以百千颂赞　　供养天人师</p>
<p>　昔为梵志时　　佛名帝释幢</p>
<p>　合掌以正信　　当来愿如佛</p>
<p>　始从燃灯佛　　至于帝释幢</p>
<p>　七万六千佛　　我皆尽供养</p>
<p>　满二阿僧祇　　供养于诸佛</p>
<p>　不曾心有异　　志愿菩提处</p>
<p>　第三阿僧祇　　亦为王供养</p>
<p>　佛名安隐日　　灭度而起塔</p>
<p>　我昔为国王　　种种供养佛</p>
<p>　满足皆随意　　起塔名法王</p>
<p>　昔为大商主　　见佛名悉供</p>
<p>　我以众金花　　散佛呈供养</p>
<p>　昔为商人时　　见佛名宝髻</p>
<p>　为佛作金网　　以覆大师上</p>
<p>　昔为商人时　　佛名上莲花</p>
<p>　作银花供养　　散布如来上</p>
<p>　昔为商人时　　见佛名上称</p>
<p>　我以上妙室　　供养于如来</p>
<p>　昔为大国王　　佛号名胜论</p>
<p>　正证菩提日　　我以四兵护</p>
<p>　昔为商人时　　见佛名无垢</p>
<p>　造塔并浴室　　及以燃灯明</p>
<p>　我昔作王时　　见佛名合觉</p>
<p>　坐石而入定　　音乐以供养</p>
<p>　昔为商人时　　见佛名修行</p>
<p>　降怨度人众　　扫地令佛过</p>
<p>　昔为商人时　　闻佛名净住</p>
<p>　欲来造寺舍　　园苑毗诃罗</p>
<p>　昔为大国王　　有佛名相师</p>
<p>　摩尼宝供养　　我时为菩萨</p>
<p>　昔为大国王　　有佛名系都</p>
<p>　我造法王塔　　缯幡以供养</p>
<p>　昔为大国王　　有佛名舍重</p>
<p>　我以瓶杖施　　起塔并设会</p>
<p>　我昔为商主　　有佛名见义</p>
<p>　以金宝真珠　　种种香供养</p>
<p>　我为大国王　　佛名诸兵义</p>
<p>　佛游于人间　　四兵迎供养</p>
<p>　我为大国王　　佛名他利见</p>
<p>　欲入于城内　　设乐香花供</p>
<p>　我昔为商主　　有佛名底沙</p>
<p>　以诸茎木香　　根香散供佛　</p>
<p>　我昔曾为大仙人　　见晨宿佛在宝龛</p>
<p>　但一伽他而赞佛　　超过九劫修苦行</p>
<p>　昔为梵志名最上　　见佛名曰毗婆尸</p>
<p>　两手持苣发菩提　　欢喜布散如来上</p>
<p>　菩萨昔为商主时　　见佛世尊名尸弃</p>
<p>　并有弟子声闻众　　三月衣食而供给</p>
<p>　昔为商人深正信　　于彼毗婆尸佛所</p>
<p>　并诸弟子声闻众　　三月衣食而供给</p>
<p>　昔为商人深正信　　佛名迦留村陀佛</p>
<p>　请佛家资尽布施　　随佛出家持梵行</p>
<p>　昔为商人深正信　　见佛迦耶迦牟尼</p>
<p>　先造立寺生恭敬　　后乃方随佛出家</p>
<p>　昔为梵志名最胜　　于两足尊迦叶佛</p>
<p>　由闻喜护所说语　　乃得出家修净意</p>
<p>　菩萨昔作国王时　　于弥勒仙修供养</p>
<p>　入定见我当作佛　　时仙却来供养我</p>
<p>　从安隐佛至迦叶　　供养七万七千佛</p>
<p>　一切如来皆奉侍　　乃能数满三僧祇</p>
<p>　皆悉欢喜而供事　　未曾少许心别异</p>
<p>　皆发无上菩提愿　　为菩萨时供养佛</p>
<p>　一切示现而授记　　对众咸言当作佛</p>
<p>　我先求愿皆满足　　如先所愿今思忖</p>
<p>　此愿皆令得满足　　彼佛世尊诸大德</p>
<p>　授我无上菩提记　　我昔曾作尸毗王</p>
<p>　复为一切施主时　　并及尾滥大王身</p>
<p>　舍身舍宝行檀度　　昔为商主入大海</p>
<p>　持戒专求趣彼岸　　能害自身令众乐</p>
<p>　皆令得度于苦海　　往昔曾作仙人时</p>
<p>　常行忍辱波罗蜜　　身体手足被支解</p>
<p>　由行忍辱心无退　　如紧那罗本生说</p>
<p>　我曾欲竭于大海　　以满精进波罗蜜</p>
<p>　皆由口业真实语　　昔名药物大臣时</p>
<p>　牛出梵志共论义　　当满般若波罗蜜</p>
<p>　诸天击鼓而助喜　　昔为梵志名生然</p>
<p>　勤修胜禅波罗蜜　　头上鸟生男女卵</p>
<p>　定中不起鸟能飞　　修行满六波罗蜜</p>
<p>　慈心常有思念处　　我广心求尊重愿</p>
<p>　发愿愿求皆满足　　彼诸大德一切佛</p>
<p>　我皆供养天人师　　三有苦海诸众生</p>
<p>　一切皆归涅槃路　　我为菩萨修供养</p>
<p>　从彼光明王身后　　乃至帝幢佛世尊</p>
<p>　度得一千俱胝众　　况复成佛度无边</p>
<p>　世间之尊大导师　　已度未度人天众</p>
<p>　我已置立桥船筏　　坚固度于诸有情</p>
<p>　我若入于圆寂后　　由能济度无边人</p>
<p>　诸有能修福德者　　当来皆入涅槃城</p>
<p>　我若入于圆寂后　　而能修集于佛事</p>
<p>　少许供养于形像　　即得生天无量乐</p>
<p>　我若入于圆寂后　　遗留法宝甘露味</p>
<p>　如若有情闻此者　　皆能修习出离去　</p>
<p>　已上诸佛名　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 