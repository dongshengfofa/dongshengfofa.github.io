<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶药事卷第十六</p>
<p>　　　　大唐三藏义净奉　制译</p>
<p>尔时世尊。是无上福田。恭敬尊重。能令国王。及诸臣佐。婆罗门居士。商人商主。天龙药叉。阿素罗。迦楼罗。揵达婆。紧那落。莫呼洛伽。乃至傍苏毕舍遮等。以诸衣服卧具汤药诸疗病物供给世尊及苾刍僧伽。尔时佛在室罗筏城给孤独园。时诸外道。共集讲堂。皆相谓言。仁者知不。我等比来。于此得诸国王群臣居士婆罗门等。尊重供养供给衣服卧具医药等物。今有沙门乔答摩。人间出现。所有尊重恭敬供养供给医药衣服卧具等。皆悉施彼。我等断绝无有利养。今复云何。共设何计。其中一人。作如是言。仁者应知。若持梵行者。作非梵行。时诸外道答曰。如是复有一外道。云何得之。说曰。我等法中。有一女人。形貌端正。人所乐见。教彼女言。乔答摩沙门。共为私事。众皆问曰。是谁端正。答曰。彼毡遮外道女。众人即使令唤至已。告曰。小妹须知。我等往日所有利养。皆被断绝。今时所有利养衣服。医药卧具等。悉皆尊重供养乔答摩沙门。汝不助我耶。弃却我等耶。其女问曰。仁者使我便欲作何计。答曰。汝是我眷属家小妹。可能作是言沙门乔答摩。共我私行非梵行事。若能如是。名为捍敌。世人即皆尊重供养我等。如昔无异。其女告曰。我不能谤沙门乔答摩。彼天人师。王臣敬重。威德无量。谁能辄信。时诸外道报曰。妹子。汝若不能谤沙门乔答摩。不依我等言者。我等大众。不共汝言谈话说。不得入我等家中。共摈弃汝。令汝至死。后堕地狱。女人身少智性。遂便问曰。仁者教我。欲作何事。时诸外道告曰。汝可时时往逝多林。其女依教。每日往逝多林。乃至后时。其女腹上。覆一钵盂。诣如来所。尔时世尊为无量百千大众。前后围绕说微妙法。然而此女来入会中。世尊既见外道女来。作是念曰。我昔曾作此业。积集成就。由如暴流。其外道魔女。面前而住。说伽他曰</p>
<p>　声响令人爱　　美言清巧语</p>
<p>　染我怀妊胎　　而今复说法　</p>
<p>尔时世尊以颂告曰</p>
<p>　若人为妄语　　当堕于地狱　</p>
<p>外道女答曰</p>
<p>　若作云不作　　彼当堕地狱　</p>
<p>世尊告曰</p>
<p>　二人皆堕于地狱　　堕与不堕自心知</p>
<p>　谤法之者来生苦(少句未见本)　</p>
<p>尔时天帝释作是思惟。彼外道女。垢秽大圣及苾刍僧伽。作是念已。即以神变解钵令堕。是时魔女大生羞耻。速即妇去</p>
<p>时诸众首苾刍白佛言。世尊。云何胜军大王。佛为说法。初即授记于此正真等正觉。又复我等。今欲往无热池边。于如来前。各自说本事。佛即默然而受其请。诸佛常法出现于世。未入涅槃教化有情。必作十事。云何为十。一者久植善根法王太子灌顶授记。二者未曾发心有情。令彼发起无上菩提之心。三者建立三宝。四者结界。五者命寿五分之中。要舍一分。六者于室罗伐城。现大神通。七者于平林聚落。现从天下。八者于父母所令见真谛。九者于无热池中。共诸苾刍。说业报因缘。由此义故。世尊共诸苾刍。于无热池中。说昔本业报事。告诸苾刍等。可往无热池边。各说自本业事。时诸苾刍闻佛教敕。咸皆依命。佛共四百九十九苾刍众。于室罗伐城没。无热池边出。往诣野猛药叉游行之处。其处花果甚可悦意。然而此池流注四海。一名弶伽河。二名新度河。三名缚叉河。四名呬多河。其处崄峻。非得通人而不能往。佛与大众。俱到彼已</p>
<p>尔时世尊起世俗心。作此心时。乃至虫蚁皆知佛意。难陀邬波难陀龙王。知如来意。云何世尊起世间心。见佛欲于无热池中。共诸苾刍。各说往昔因业。即于池中。化出大莲花。其花千叶。犹如车轮。色如天金。宝茎花蕊。金刚所作。无量千花周匝围绕。尔时世尊坐此花上。及诸苾刍各坐一莲花。于时具寿舍利佛在王舍城只利跋窭山上。缝僧伽胝衣。佛告大目揵连。往唤取汝同侣舍利弗来。白言如是。时具寿大目揵连。从无热池没。于只利跋窭山现。到舍利弗前告言。具寿舍利弗。今时世尊。共九百九十九苾刍众于无热池住。我承佛敕。故来相唤。即可同行。答曰。具寿大目连。汝可待我缝僧伽胝了方得相随。告曰。我共相助。缝不任意。时大目连。以神变力五指为针助缝。其舍利弗告目连曰。汝应前去。我即后来。大目连曰。仁若不去。我强力将行。时具寿舍利弗即舒户钩。告目连曰。汝神通为最。且取此户钩然后将我。时大目连即挽户钩。然舍利弗又作是念。彼大威德。若挽户钩并我将去。便以神通。以身系着只阇崛山。其山即动。并赡部洲地俱时皆动。难陀邬波难陀龙王。并无热大池之中诸大德等。咸悉总动。时诸苾刍白佛言。此是难陀邬波难陀龙王令动地耶。佛告诸苾刍。此非难陀邬波难陀龙王动此地也。此是大声闻现神通也。其舍利弗复作是念。我若系着须弥山者。彼亦将去。我今以心系着无热池中。如来所坐大莲花已。即不能动。时大目连告舍利弗曰。具寿捔神通讫。可往世尊所。舍利弗曰。汝且前去。我在后来。其大目连去已。未至佛所。舍利弗先到。礼佛双足。于莲花上坐已。目连方至。尊者问曰。汝于先来。何大迟之。时诸苾刍皆生疑惑。唯佛能断。白佛言。世尊。比见大目干连神通第一。今乃不如。佛告诸苾刍。汝等谛听。非但今时。乃往古昔。于中天国。有一画师。其人因事。往诣余国至已。还向画师家停。然而主人作一转关木女。彩色庄严。令其供给看侍。对前而住。客便唤曰。来于此眠卧。其木女默然而立。斯人念曰。主人发遣此女。看侍于我。即以手挽。其索即断。身手俱散。极生羞耻。便作是念。今者被其私里辱我。我应对众而为耻辱。斯人即于当门墙上。画自己身。犹如自绞入门扇后隐身而住。主人怪晚日高不起。即往看之。开门乃见自绞而死。便作是念。彼人何故自勒咽喉。复见木人聚在地上。缘我胜彼由斯致死。其国立法。有人死者。先奏王知然后殡葬。主人急告王曰。中天竺国。有一画师。来居我家。我作转关木女供给。彼为是人手挽索断。斯人羞耻自悬而死。愿王检看。我愿殡葬。王即敕使往看。使者告曰。汝且斫索令断然后检看。为是自悬而死。为是主人勒杀。是时主人即以斧斫唯加斫壁。客便告曰。为死活耶。既对王臣。深怀愧耻。佛告诸苾刍于意云何。尔时画师者。即舍利弗是。作机关木女者。即大目干连是。于彼时中。由有工巧而能胜彼。今用神通还复得胜</p>
<p>复次苾刍。汝等谛听。乃往古昔。别于一方聚落之中。有二画师。共斗技能。皆称我好。明解工巧。俱诣王所。白言云。我明图画。第二亦云。我能图画。时王即令壁上各画一面。画已能知。我不信说。其一画师。时经六月。乃画一面。其第二者。但唯摩饰壁面。其画了者。即白王言。我画墙了。王共群臣来观画彩。告曰。大端正。第二画师白王。看我画作。由前壁画光影现斯。以薄衣覆。王见此事。甚大怪之云更胜彼。其人礼王足已。白言。此非我画。由彼壁画。于此影现。大王。为复画者端妙。为复此处端正。王言如汝作者。甚为端正。佛告诸苾刍。汝意云何。尔时六月磨作画师者。即舍利弗是。时经六月画师者。即大目连是也。于彼时中。由其工巧。而能得胜。今复神通而还获胜</p>
<p>复次苾刍。汝等谛听。非但今时神通得胜。古昔于波罗痆斯城不远。有二仙人。一名胜佉。二名利弃多。彼于后时。天降大雨。地面多泥。其胜佉仙人。膝脚跌倒地。被打瓶破。仙人咒誓。于十二年中。天更不雨。其梵授王。及波罗痆斯人众。皆闻仙人咒誓。令十二年天不降雨。王及国人同往彼仙所。白言大仙。莫作如是。仙人告曰。我不忍之。令十二年不得下雨。梵授王等。别向利弃多仙人所。以事白言。此仙作实语。应时天降大雨。佛告诸苾刍等。尔时名胜佉仙人者。即大目连是。利弃多仙人者。即舍利弗是也。广说如上</p>
<p>复次苾刍。彼二仙人。有少恼缘。其利弃多仙人。即于胜佉边。求而忏摩。正礼足时。其胜佉乃以脚蹋利弃多头髻之上。被蹋之时。即作咒誓。愿明日日出之时。汝头破裂。胜佉还即咒誓。愿日莫出。日既不出。世间黑闇。诸婆罗门。城中人众。皆来白胜佉仙人曰。莫作是事。彼仙答曰。若令日出。头决破裂。其利弃多告胜佉曰。汝可作一土头。其仙即作土头戴之。其日即出。土头便破。佛告诸苾刍。莫作异见。时胜佉仙人者。即大目揵连是。利弃多仙人者。舍利弗苾刍是。于彼时中。而已胜彼。今时亦胜</p>
<p>佛告诸苾刍。汝等复听。我今为汝说。昔中天竺有一巧人。善解牙作。遂持象牙。刻为粳米一斗。以充道粮。往波斯国。既至彼国。诣一巧师家中。暂寄欲住。斯人不在。但有其妻。既见妻已。报言。将此一斗白粳米。为我作饭。其巧工妻答曰。此米留着。汝当且去。其人留米即去。彼便为煮。柴薪俱尽。米仍不熟。夫主来至家中。问其妻曰。贤首。汝今作何物耶。妻即具说。夫便看米。乃知是象牙为米。夫以诳心告曰。此水为有灰故。米不能熟。汝用净甜水煮。米当即熟。后时留米人来。其妻报曰。汝宜取净甜水来。其人持瓦瓶取水。预前速至。画作水池。于其池中。画作一死狗。其形胀烂。其取水人。至彼池已。乃见此狗。一手掩鼻。一手下瓶。以眼视狗。遂打瓶破。瓶既破已。便自羞耻。佛言。汝等苾刍。勿作异念。其昔巧工作象牙米者。大目干连是。画作水池者。今舍利弗是也。汝诸苾刍。如来所得之定。诸圣独觉。名亦不知。诸独觉所得之定。舍利子大目连。名亦不知。舍利子所得之定。余声闻众。名亦不知。舍利子苾刍。具大威德。胜大目连。然而由彼多现神通。密作是说。大目干连神通第一</p>
<p>复次大迦叶波自说其业。而说颂曰</p>
<p>　迦叶往诣于众前　　具说前生修行法</p>
<p>　舍施少分诸功德　　获斯无量胜福田</p>
<p>　犹如世间师子王　　无畏游于诸山薮</p>
<p>　今大迦叶亦复然　　演说昔法心无畏</p>
<p>　我昔曾施升秕食　　当于无漏独觉所</p>
<p>　住最无垢三昧定　　我今信受亦复然</p>
<p>　于佛教中发大愿　　常闻如是最胜法</p>
<p>　由是因缘获果报　　千度生于北郁单</p>
<p>　其国长寿无彼我　　渐获尊贵无阙少</p>
<p>　由斯一业获果报　　千度得生忉利天</p>
<p>　彼天受妙香璎珞　　色相殊好以严身</p>
<p>　彼寿报尽命既终　　还复天中获安乐</p>
<p>　由于一业发大愿　　多饶财宝不贪着</p>
<p>　不求五欲受诸乐　　便舍出家学佛道</p>
<p>　我昔不遇大明师　　亦不逢彼声闻众</p>
<p>　见服袈裟染衣者　　便即顶礼求出家</p>
<p>　我见如是出家时　　在于佛前众中坐</p>
<p>　从众而起顶礼佛　　说佛是我亲教师</p>
<p>　于时世尊出是言　　汝是弟子我为师</p>
<p>　若求出离诸苦难　　宜应听受净妙法</p>
<p>　世尊为我说妙法　　发大慈悲于我处</p>
<p>　四禅十力及六根　　八支圣道令修学</p>
<p>　我今获致如斯法　　便以漏尽不复生</p>
<p>　今我最后受此身　　与诸贤圣为同侣</p>
<p>　如来常说真实法　　持净戒者愿随心</p>
<p>　我所发愿今得随　　更不受生最后有</p>
<p>　我生及贪今已尽　　断诸有结更不缚</p>
<p>　我于法中为长子　　由法王力离众苦</p>
<p>　佛已记我为第一　　于杜多中最为上</p>
<p>　已见实谛证真法　　我今惑尽获不动</p>
<p>　对圣尊前说本业　　在于阿耨大池中</p>
<p>　大圣慈尊加被我　　安坐莲花说斯事　</p>
<p>尔时耆宿声闻诸大苾刍。问具寿舍利子言。汝昔曾作何业。由彼业故。得大智慧。辩才无碍。尔时舍利弗以颂答曰</p>
<p>　我昔山林见隐人　　是其独觉寂静者</p>
<p>　依止空闲修净行　　身被垢弊破袈裟</p>
<p>　我时见彼心欢悦　　即便取衣为浣染</p>
<p>　更以针线好缝治　　殷勤顶礼申恭敬</p>
<p>　彼便于我生哀愍　　举身涌在大空中</p>
<p>　为现种种变神通　　于是摇扬腾空去</p>
<p>　时我睹斯神变已　　合掌殷心发弘愿</p>
<p>　愿我生生常智慧　　有大势力饶财宝</p>
<p>　于彼荣豪族姓中　　常得出家舍五欲</p>
<p>　由斯愿力得出家　　五百生中离俗网　</p>
<p>　此是最后身　　得生于人间</p>
<p>　亲事大导师　　无上等正觉</p>
<p>　我今得出家　　于释师子教</p>
<p>　以获安隐法　　去热得清凉</p>
<p>　我于半月间　　读诵达彼岸</p>
<p>　对亲教大师　　于僧众宣示</p>
<p>　而为我授记　　大慧最尊者</p>
<p>　随顺转法轮　　令众生悟解</p>
<p>　舍利子大慧　　于僧大众中</p>
<p>　自记宿业报　　无热池中说　</p>
<p>尔时耆宿声闻诸大苾刍。告具寿大目连曰。其舍利子。已说宿业。次至仁说本业报缘。作是语时。大目连即以伽陀告诸耆宿。而说颂曰</p>
<p>　我昔为隐士　　处在于山薮</p>
<p>　时有一人来　　求我欲出家</p>
<p>　即与剃须发　　并沐浴染衣</p>
<p>　授与令披着　　斯人于屏处</p>
<p>　端身结加坐　　证得缘觉果</p>
<p>　摇扬腾空去　　是时我欢喜</p>
<p>　恭敬而合掌　　由斯发弘愿</p>
<p>　今获大神通　　我愿得斯通</p>
<p>　如是大仙者　　由斯善根力</p>
<p>　生处常获福　　此是最后身</p>
<p>　得生于人道　　亲事大导师</p>
<p>　无上等正觉　　于释师子教</p>
<p>　而我得出家　　已获阿罗汉</p>
<p>　去热得清凉　　世尊记别我</p>
<p>　神通为第一　　缘于施少分</p>
<p>　今招大果报　　昔时残恶业</p>
<p>　我说仁善听　　往因大国中</p>
<p>　而生豪贵族　　初为童子时</p>
<p>　出门庭游戏　　入家欲饮食</p>
<p>　遇父与母交　　既见生羞耻</p>
<p>　便以杖打我　　为此怀嫌恨</p>
<p>　发言愿长大　　摧其身如[竺-二+韋]</p>
<p>　当发斯恶愿　　生黑绳地狱</p>
<p>　受诸极苦已　　得生于人中</p>
<p>　此是最后身　　由有余残罪</p>
<p>　遭斯外道难　　命根几欲尽</p>
<p>　最后罪报尽　　不复更有余</p>
<p>　于慈父母边　　是故发清信</p>
<p>　所有诸群生　　而堕于恶趣</p>
<p>　由心怀恶事　　常见苦无乐</p>
<p>　目连对耆德　　说是宿业报</p>
<p>　阿耨大池中　　安坐花台上　</p>
<p>尔时耆宿声闻诸大苾刍。于具寿善妙苾刍。作如是说。具寿目连。已说宿业竟。次至仁说本业报缘。作是语已。其时善妙即以伽他。而说颂曰</p>
<p>　我昔入寺中　　见地有尘秽</p>
<p>　即便持扫帚　　除粪及涂治</p>
<p>　因发清信心　　扫洒令清净</p>
<p>　由斯善根故　　生处端正身</p>
<p>　父母与立名　　名为妙善来</p>
<p>　于眷属等前　　时好美名称</p>
<p>　众人常乐见　　见者生欢喜</p>
<p>　亲侍大导师　　无上等正觉</p>
<p>　我获阿罗汉　　去热得清凉</p>
<p>　我昔作斯愿　　恼尽成无漏</p>
<p>　于赡部等洲　　以缯彩扫地</p>
<p>　若有人能扫　　离欲经行处</p>
<p>　彼人能扫除　　此地并诸地</p>
<p>　若有人能扫　　四方僧住处</p>
<p>　塔地好如掌　　大如安钵许</p>
<p>　斯人福增长　　亦能自觉悟</p>
<p>　是故汝当知　　应正等妙觉</p>
<p>　有大功德聚　　宜勤供养塔</p>
<p>　获斯大果报　　皆由往昔时</p>
<p>　所修众善业　　方获斯安乐</p>
<p>　所以于佛塔　　志心兴供养</p>
<p>　无上大福田　　净心应布施</p>
<p>　若于佛正觉　　或佛声闻处</p>
<p>　施少获福多　　由持戒净故</p>
<p>　善妙大众前　　自说宿业报</p>
<p>　无热池安住　　安坐妙莲台　</p>
<p>尔时耆宿声闻诸大苾刍。告具寿妙意曰。善妙已说本业果报。次至于仁。说其本业。尔时妙意便以伽陀。而说颂曰</p>
<p>　我昔为童子　　共诸同伴侣</p>
<p>　耳安苏秣那　　同往花林处</p>
<p>　见佛毗钵尸　　大窣睹波塔</p>
<p>　诸天人众等　　咸兴大供养</p>
<p>　并以清净心　　手持顶耳鬘</p>
<p>　悬在高塔上　　各发斯誓愿</p>
<p>　我见彼施花　　即于大众前</p>
<p>　持其耳上花　　悬佛大塔上</p>
<p>　由斯善根力　　生于六欲天</p>
<p>　常得大果报　　我舍一花枝</p>
<p>　一百俱胝岁　　天中受妙乐</p>
<p>　最后证无生　　大德今应知</p>
<p>　正觉多福德　　勤修胜供养</p>
<p>　第一世间尊　　佛塔应恭敬</p>
<p>　大师并弟子　　净心施少分</p>
<p>　获福果无边　　我念过去世</p>
<p>　作斯微善业　　由斯福业故</p>
<p>　常受诸天乐　　亲觐天尊师</p>
<p>　无上等正觉　　已获阿罗汉</p>
<p>　去热得清凉　　此是最后身</p>
<p>　不得受后有　　由此因缘故</p>
<p>　名为苏末那　　解脱诸苦蕴</p>
<p>　已度于有海　　苏摩那苾刍</p>
<p>　对众而宣说　　昔时因业报</p>
<p>　无热大池中　　安坐花台上　</p>
<p>尔时耆宿声闻。告具寿俱胝苾刍曰。其具寿苏末那苾刍。已说自业。次至仁说。昔作何业。由何业故。佛记于汝。精进之中。最为第一</p>
<p>尔时具寿俱胝苾刍以颂告曰</p>
<p>　昔于亲慧城　　造一毗诃罗</p>
<p>　净心修已毕　　奉施四方僧</p>
<p>　于斯寺院内　　缯彩而敷地</p>
<p>　欢喜心调畅　　发斯弘誓愿</p>
<p>　常愿亲事佛　　获得无上果</p>
<p>　证第一涅槃　　永离诸烦恼</p>
<p>　我缘此福故　　于九十劫中</p>
<p>　常受人天身　　快乐恒无畏</p>
<p>　彼有余残业　　受此最后身</p>
<p>　生于高族家　　唯有我一子</p>
<p>　十月满已诞　　心生大欢喜</p>
<p>　父时给财物　　数有二百万</p>
<p>　我足有金毛　　长短向四寸</p>
<p>　微妙绝柔软　　喻若兜罗绵</p>
<p>　已经九十劫　　足常不蹑地</p>
<p>　以福因缘故　　亲侍大导师</p>
<p>　无上等正觉　　得受人天乐</p>
<p>　既证阿罗汉　　去热得清凉</p>
<p>　世尊已记我　　精进中第一</p>
<p>　诸漏并已尽　　而获无垢处</p>
<p>　我俱胝二十　　对众耆宿前</p>
<p>　说其宿业报　　无热大池中　</p>
<p>尔时耆宿声闻诸大苾刍。告具寿妙音曰。其具寿二十俱胝苾刍已说本业。次至二说。尔时具寿妙音以颂告曰</p>
<p>　我先种善业　　经于九十劫</p>
<p>　不堕三恶趣　　而得天人身</p>
<p>　我未识三宝　　唯见是佛塔</p>
<p>　佛名毗钵尸　　而兴大供养</p>
<p>　复以三金钱　　用买涂香等</p>
<p>　安于佛塔上　　一心无退转</p>
<p>　由斯福力故　　多受人天乐</p>
<p>　今获阿罗汉　　去热得清凉</p>
<p>　我于佛塔前　　广发微妙愿</p>
<p>　以斯少供养　　受于无量果</p>
<p>　大众今应知　　等觉有大福</p>
<p>　塔前呈少供　　获果报无边</p>
<p>　世尊受我记　　于彼伽陀中</p>
<p>　广宣妙辩才　　多闻中第一</p>
<p>　于斯大众前　　并及诸耆宿</p>
<p>　已说宿业事　　无热大池中　</p>
<p>尔时耆宿声闻诸大苾刍。告具寿宾头卢颇罗堕阇。而作是言。具寿妙音。已说本业。次至仁说</p>
<p>尔时具寿宾头卢以颂告曰</p>
<p>　我昔生贵家　　父母边自在</p>
<p>　父令知库藏　　侍卫于父母</p>
<p>　心常为悭吝　　于姊妹兄弟</p>
<p>　及以奴婢类　　不给于衣食</p>
<p>　我母亦索食　　悭吝而不与</p>
<p>　口复出恶言　　可食诸瓦石</p>
<p>　由斯恶业力　　堕于大地狱</p>
<p>　大热及黑绳　　于斯受众苦</p>
<p>　地狱受苦已　　方得生人间</p>
<p>　由斯恶业力　　我常食瓦石</p>
<p>　若得饮食时　　食常不知足</p>
<p>　饥渴甚逼恼　　由斯恒受苦</p>
<p>　此是最后身　　人中生出家</p>
<p>　亲事大导师　　无上等正觉</p>
<p>　我以得出家　　于释师子教</p>
<p>　获得阿罗汉　　去热得清凉</p>
<p>　世尊为我记　　烦恼漏已除</p>
<p>　于师子吼中　　最名为第一</p>
<p>　今虽得神通　　由常服瓦石</p>
<p>　假令经百劫　　所作业不亡</p>
<p>　耆宿今应知　　我念往恶业</p>
<p>　已受种种苦　　余业今应尽</p>
<p>　我名宾头卢　　今在大众前</p>
<p>　说自宿业报　　无热大池中　</p>
<p>尔时耆宿声闻诸大苾刍。告具寿善来。作如是言。具寿宾头卢。已说宿业。次至仁说。作何业报</p>
<p>尔时善来苾刍以颂告曰</p>
<p>　我念过去世　　亲意大城中</p>
<p>　生于贵族家　　有无量仓库</p>
<p>　王名随众意　　诸臣亦复然</p>
<p>　端严人乐见　　色相好容仪</p>
<p>　于时我乘辂　　大众咸恭敬</p>
<p>　同诣胜园林　　共受五欲乐</p>
<p>　于彼芳林见　　沙门调六根</p>
<p>　身披垢弊衣　　寂然而宴坐</p>
<p>　我既见斯人　　心生大欢喜</p>
<p>　虽见着弊服　　而心不生厌</p>
<p>　骂此出家人　　恶想不乐见</p>
<p>　身着大癞病　　食时常变吐</p>
<p>　由斯业报故　　口出于恶言</p>
<p>　于人命终后　　生于地狱中</p>
<p>　常为饥渴逼　　恒受于众苦</p>
<p>　厥名为远来　　复名为众弃</p>
<p>　身色甚大恶　　受地狱苦已</p>
<p>　方得生人闻　　身着大癞病</p>
<p>　食常为变吐　　手抱人髑髅</p>
<p>　竹叶为衣服　　用草而为壁</p>
<p>　常居此舍中　　入聚落乞食</p>
<p>　恒被他驱摈　　或复被杖打</p>
<p>　或不听入舍　　常被他嫌贱</p>
<p>　五百生中然　　不顺诸人心</p>
<p>　人天神所舍　　于时我见佛</p>
<p>　僧伽众围绕　　欲于此众心</p>
<p>　志诚当说悔　　遥见大众已</p>
<p>　便速奔驰走　　即发如是言</p>
<p>　常愿足饮食　　我身并大众</p>
<p>　佛前而听法　　无人施我食</p>
<p>　失望而欲去　　牟尼大导师</p>
<p>　慈悲为我说　　众中遥命我</p>
<p>　善来汝应坐　　我闻心极喜</p>
<p>　曲躬虔合掌　　礼佛双足已</p>
<p>　退坐于一面　　世尊大慈悲</p>
<p>　应怜愍我故　　为我说妙法</p>
<p>　闻法见真谛　　啼泣泪交流</p>
<p>　而即请出家　　世尊许出家</p>
<p>　我名为善来　　亲事大导师</p>
<p>　世尊受我记　　处界中第一</p>
<p>　我今大众前　　自说宿业事</p>
<p>　安坐莲华内　　无热大池中　</p>
<p>尔时诸大声闻耆宿苾刍。告具寿有喜曰。具寿善来。已说本业。次至仁说。昔作何业。尔时具寿有喜说伽陀曰</p>
<p>　昔于王舍城　　身受大富贵</p>
<p>　其时遭亢旱　　我设仙人食</p>
<p>　后有一仙来　　容仪甚端正</p>
<p>　此是缘觉性　　漏尽心自在</p>
<p>　为我心悭吝　　遂起斯恶念</p>
<p>　谁能于此人　　七年供给食</p>
<p>　以马尿煮饭　　令彼仙人食</p>
<p>　仙人既食已　　由此命便终</p>
<p>　为斯作恶业　　久在地狱受</p>
<p>　众合及大叫　　焰热并大热</p>
<p>　地狱受苦已　　方始得人身</p>
<p>　多病不自在　　死受于剧苦</p>
<p>　展转五百生　　生生恒受苦</p>
<p>　重病常不离　　不免众苦迫</p>
<p>　此是最后身　　得生于人间</p>
<p>　亲侍大导师　　无上等正觉</p>
<p>　我得出家已　　释师子教中</p>
<p>　证得阿罗汉　　去热获清凉</p>
<p>　我入耆宿位　　获得通无漏</p>
<p>　随顺众病人　　皆令病消殄</p>
<p>　我苾刍有喜　　对诸耆宿前</p>
<p>　自说昔业报　　无热大池中　</p>
<p>尔时诸大声闻耆宿苾刍。告具寿名称曰。具寿有喜苾刍。说本业已。次至仁说。尔时名称苾刍。于大众中。说伽他曰</p>
<p>　昔为隐士居兰若　　为乞食故入村中</p>
<p>　见一死女在道傍　　青泡脓流并粪尿</p>
<p>　我即如理善观察　　对此跏趺正忆念</p>
<p>　于时我观不净行　　一心想念不散乱</p>
<p>　我坐不久观斯事　　然此死尸肚坼裂</p>
<p>　当见肚裂流脓血　　粪尿臭秽皆充满</p>
<p>　遍体脓流肉坏烂　　无量蝇蛆皆唼食　</p>
<p>　我时从定起　　即诣空寂处</p>
<p>　更不行乞食　　亦不思餐啖</p>
<p>　若入聚落时　　但缘求饮食</p>
<p>　诸女甚端正　　观此不忍食</p>
<p>　一切有情身　　皆由四大合</p>
<p>　满中多粪尿　　臭秽血脓流</p>
<p>　如是正观已　　便得离欲想</p>
<p>　住于四梵行　　无量善观察</p>
<p>　从彼命终后　　生于大梵天</p>
<p>　梵天中寿终　　生波罗痆斯</p>
<p>　最尊富贵族　　长者家作子</p>
<p>　一切皆具足　　昼夜常受乐</p>
<p>　夜内眠卧时　　忽然惊觉见</p>
<p>　诸彩美女等　　脱去璎珞衣</p>
<p>　身形皆裸露　　更相架枕眠</p>
<p>　我由昔业力　　想彼旧寒林</p>
<p>　念女皆不净　　心便厌离欲</p>
<p>　发声称苦哉　　遍告无人应</p>
<p>　即从高楼下　　天众为开门</p>
<p>　出此大城中　　至一河南岸</p>
<p>　见佛在北岸　　高声而唤佛</p>
<p>　我今被损害　　圣者哀救护</p>
<p>　大师闻我声　　便以善言答</p>
<p>　汝来施无畏　　我闻速度河</p>
<p>　遗一宝庄履　　既至大悲所</p>
<p>　正觉无上士　　世尊知我渴</p>
<p>　种种说妙法　　闻法心开悟</p>
<p>　剃发而出家　　得见真谛理</p>
<p>　世尊加被我　　精进不放逸</p>
<p>　后夜明星出　　漏尽得清凉</p>
<p>　我于耆宿前　　名称说本业</p>
<p>　安坐莲花内　　无热大池中　</p>
<p>尔时诸大声闻耆宿苾刍。告具寿财益曰。具寿苾刍名称。已说本业。次至仁说。尔时具寿财益即说业报。以颂答曰</p>
<p>　昔于波罗痆斯城　　国王名曰吉基罗</p>
<p>　迦叶世尊灭度已　　为佛造立窣睹波</p>
<p>　我为彼王之长子　　其王名称遍诸方</p>
<p>　于此宝塔我居先　　建立殊胜妙伞盖</p>
<p>　由作如是胜善业　　人天常得最胜福</p>
<p>　所生之处常富贵　　为大施主多仓库　</p>
<p>　我于五百生　　舍施无能数</p>
<p>　诸来求乞者　　沙门婆罗门</p>
<p>　各各无违逆　　悉令充满足</p>
<p>　及诸缘觉等　　离欲无漏者</p>
<p>　有五百缘觉　　清净心供养</p>
<p>　由是善根力　　得此最后身</p>
<p>　而生富贵家　　生已即能语　</p>
<p>　云我家中有仓库　　今欲舍施诸贫士</p>
<p>　施诸贫士无厌足　　一切饮食并资具</p>
<p>　诸贤善士今应知　　为我速答此有无</p>
<p>　诸人见我说斯语　　各各惊怪皆逃走　</p>
<p>　汝为当是人　　为天物药叉</p>
<p>　汝当为我说　　速答如斯事</p>
<p>　母今听善说　　我是慈母子</p>
<p>　非药叉鬼神　　但由宿命智　</p>
<p>　常为长者恒布施　　母闻斯语甚欢喜</p>
<p>　我之慈母说是言　　爱子无畏常行施　</p>
<p>　母作是言已　　亲眷养育我</p>
<p>　诸人咸爱乐　　见者生欢喜</p>
<p>　始从生已来　　常增益仓库</p>
<p>　金银及仆从　　由才生能言</p>
<p>　众为立名字　　因生增益财</p>
<p>　立我名财益　　彼时能施财</p>
<p>　令求者充满　　今侍等正觉</p>
<p>　舍家而学道　　我不为避难</p>
<p>　而求于出家　　已获六神通</p>
<p>　清净求出离　　诸王常供养</p>
<p>　臣等并尊贵　　为是丰衣食</p>
<p>　我财益苾刍　　对诸耆宿前</p>
<p>　说昔业报事　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 