<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶药事卷第十八</p>
<p>　　　　大唐三藏义净奉　制译</p>
<p>　　诸大弟子及佛自说业报</p>
<p>尔时诸耆宿苾刍。告具寿因缘曰。具寿蜜性。已说业报讫。次至具寿说。于时因缘即说颂曰</p>
<p>　九十一劫时　　我在亲慧城</p>
<p>　见毗钵尸佛　　欲入大都郭</p>
<p>　我既见大悲　　妙花散于上</p>
<p>　花开茎卓竖　　佛顶上为盖</p>
<p>　净心投佛足　　虔恭头面礼</p>
<p>　十指端合掌　　敬重右围绕</p>
<p>　不闻彼佛法　　亦不受三归</p>
<p>　但发清净心　　随善逝而去</p>
<p>　我于毗钵尸　　作斯善业故</p>
<p>　经九十一劫　　不曾生恶趣</p>
<p>　常受大天身　　恒受胜天乐</p>
<p>　多生于人趣　　大富多财宝</p>
<p>　此是最后受　　今得为人身</p>
<p>　生大净行族　　大富具多财</p>
<p>　披其秘典趣　　文义及占相</p>
<p>　章句皆通了　　及大人相好</p>
<p>　于其净行林　　教授五百人</p>
<p>　婆罗门众围　　出城归林薮</p>
<p>　时我见世尊　　苾刍众围绕</p>
<p>　精进甚勇猛　　来入摩揭陀</p>
<p>　既见大悲士　　情便生净信</p>
<p>　由斯因缘故　　得知其胜相</p>
<p>　既出见世父　　备足诸妙相</p>
<p>　三十二端严　　八十诸好饰</p>
<p>　见此端严相　　虔诚顶礼足</p>
<p>　恭敬合掌立　　赞叹大导师</p>
<p>　相论所言者　　唯仁得具备</p>
<p>　必定是大师　　世间无与等</p>
<p>　胜梵过帝释　　更无有双者</p>
<p>　超日越地神　　十方界无比</p>
<p>　不见过佛者　　岂能相比类</p>
<p>　天上及人间　　为大摧魔将</p>
<p>　无怙中为依　　无导中为导</p>
<p>　我愿作声闻　　我希依奉教</p>
<p>　赫奕金色臂　　百福庄严相</p>
<p>　世父舒垂下　　摩我于顶上</p>
<p>　蒙告汝心净　　多获诸胜利</p>
<p>　能发净心施　　其福无边限</p>
<p>　于无上福田　　能生净妙意</p>
<p>　良田下种已　　摩纳婆皆办</p>
<p>　永断无利趣　　不有恶道怖</p>
<p>　得开甘露门　　所爱悉成就</p>
<p>　必若乐出家　　随意而来作</p>
<p>　急宜弃须发　　可置婆罗门</p>
<p>　既闻佛法音　　遍告诸门徒</p>
<p>　门徒启告我　　为秃沙门耶</p>
<p>　云何舍白净　　而取于黑处</p>
<p>　弃其胜妙族　　欲习卑贱类</p>
<p>　婆罗门种类　　世间最超越</p>
<p>　梵王从胸口　　化出婆罗门</p>
<p>　汝等无开觉　　汝等无所知</p>
<p>　汝所习学教　　唯我善能咏</p>
<p>　如我所明解　　文义说无穷</p>
<p>　我随解应作　　汝等随缘散</p>
<p>　若无有所须　　各随其意乐</p>
<p>　我更不为师　　亦不复教示</p>
<p>　时此诸门徒　　泣泪向前来</p>
<p>　悲涕皆忧恼　　随便四散去</p>
<p>　大悲静寂士　　善言慰告我</p>
<p>　可来善苾刍　　我即具近圆</p>
<p>　发正清净心　　舍俗而出家</p>
<p>　备诸大神通　　所作已成办</p>
<p>　我今观先业　　天眼悉明净</p>
<p>　知生及死相　　所曾受身处</p>
<p>　证神通竟者　　竭有漏际者</p>
<p>　于无热恼池　　说斯先业报　</p>
<p>尔时诸耆宿苾刍。告尊者憍陈如言。具寿因缘。已说业报竟。次至尊者说。于时憍陈如即说颂曰</p>
<p>　乃往过去世　　迦摄佛灭后</p>
<p>　见诸声闻众　　共集作是议</p>
<p>　大悲迦摄波　　应为后涅槃</p>
<p>　出家者甚少　　正法不彰明</p>
<p>　我等所闻法　　互相而教示</p>
<p>　精进不放逸　　于佛教勤修</p>
<p>　共登于山上　　布草以为座</p>
<p>　各要漏不断　　不从座而起</p>
<p>　由怀精进故　　不惜其身命</p>
<p>　六人证神通　　便入于涅槃</p>
<p>　我第七根劣　　不能断诸漏</p>
<p>　有法相应心　　处凡而命过</p>
<p>　由法相应住　　不舍精进念</p>
<p>　便得生天上　　于睹史多宫</p>
<p>　遂见释师子　　牟尼大菩萨</p>
<p>　与诸天说法　　致令得开觉</p>
<p>　我闻彼说法　　一心而听受</p>
<p>　深乐其正法　　无心暂舍离</p>
<p>　天上业报尽　　下生劫比罗</p>
<p>　为憍陈如姓　　净行豪族中</p>
<p>　净饭大王子　　备名称菩萨</p>
<p>　信心舍国出　　苦行于林薮</p>
<p>　最君大净饭　　敕我如是语</p>
<p>　可去而出家　　供承其太子</p>
<p>　我以清净心　　即供承菩萨</p>
<p>　将非证圣道　　厌舍而方去</p>
<p>　释迦大牟尼　　正转法轮时</p>
<p>　于此诸妙法　　最初我证悟</p>
<p>　迦摄波佛教　　出家修梵行</p>
<p>　今得逢正觉　　证获于无漏</p>
<p>　憍陈如苾刍　　对大僧伽众</p>
<p>　于无热恼池　　说斯先业报　</p>
<p>尔时诸耆宿苾刍。复告具寿邬波离曰。尊者憍陈如。已说业报。次至具寿说。于时邬波离即说颂曰</p>
<p>　乃于往昔时　　波罗痆斯都</p>
<p>　有王名梵授　　我为常供承</p>
<p>　净饰王髭发　　种种使端严</p>
<p>　衣服皆相类　　熏香而奉持</p>
<p>　怀悲敬重心　　奉事于大王</p>
<p>　含喜于王处　　说未曾闻颂</p>
<p>　欲是极少味　　而为罪根本</p>
<p>　忧苦皆缘此　　安乐无由得</p>
<p>　若出家舍欲　　得闻未曾闻</p>
<p>　臣今情慕极　　愿王听舍俗</p>
<p>　时王告我曰　　卿若能决定</p>
<p>　出家后见我　　即许卿舍俗</p>
<p>　我启大王言　　审知决定意</p>
<p>　愿王悉臣心　　出家后来见</p>
<p>　既蒙王听许　　便诣于林薮</p>
<p>　怀直不谄心　　舍俗而出家</p>
<p>　随其力出家　　得至于离欲</p>
<p>　修习四静虑　　勤念不放逸</p>
<p>　此王在世时　　我名殑波罗</p>
<p>　具大尊贵德　　人众咸恭敬</p>
<p>　又以正直心　　诣师所顶礼</p>
<p>　一边而胡跪　　合掌如是白</p>
<p>　亲教师存念　　证我有未闻</p>
<p>　须往梵授处　　现身令正见</p>
<p>　师告我听诣　　波罗痆斯城</p>
<p>　可存决定信　　勿得招虚妄</p>
<p>　我今听许汝　　汝当随我语</p>
<p>　令其王中最　　兴发清净心</p>
<p>　蒙师正直许　　我即右旋绕</p>
<p>　奉辞随渐进　　诣波罗痆斯</p>
<p>　梵授王闻至　　亲来于我处</p>
<p>　及由王威德　　诸天亦随来</p>
<p>　王从车而下　　敬心顶礼我</p>
<p>　虔仰极尊重　　合掌一边坐</p>
<p>　我即为说法　　令其断诸欲</p>
<p>　王闻深钦敬　　顿舍诸欲事</p>
<p>　便发猛利心　　复作如是言</p>
<p>　我今求出家　　不乐诸欲事</p>
<p>　我告王可来　　诣于净林薮</p>
<p>　亲近大仙所　　而为作出家</p>
<p>　王便册长子　　绍继其国位</p>
<p>　此大最胜王　　舍国归出家</p>
<p>　王与妃宫婇　　臣佐及宗亲</p>
<p>　大众皆围绕　　诣求出家处</p>
<p>　王以正直心　　顶礼诸仙足</p>
<p>　合掌求请遍　　愿与为出家</p>
<p>　与王剃须发　　身披袈裟服</p>
<p>　无量百千众　　皆舍俗出家</p>
<p>　我求正直心　　演说清妙法</p>
<p>　令使诸闻者　　得生四静虑</p>
<p>　我以怀慈念　　恭敬大王故</p>
<p>　命尽临终时　　生无边光天</p>
<p>　于彼天舍报　　生来于此处</p>
<p>　凡所生生处　　大富多财宝</p>
<p>　天上及人间　　常受胜妙乐</p>
<p>　此为最后时　　斯是最后身</p>
<p>　生劫比罗城　　释迦豪族中</p>
<p>　常知所进趣　　恒为侍释迦</p>
<p>　声闻释迦子　　我为作承事</p>
<p>　由大王威德　　而得为出家</p>
<p>　我与剃须发　　作如是白言</p>
<p>　圣者不相济　　我当云何活</p>
<p>　所有严璎珞　　及诸上妙服</p>
<p>　告言今与汝　　用充为活命</p>
<p>　我见多珍宝　　心生大追悔</p>
<p>　宜皆尽舍置　　乐求为出家</p>
<p>　我今贫困苦　　持此多珍宝</p>
<p>　若有知闻者　　必来而害我</p>
<p>　可留已调度　　及此诸珍宝</p>
<p>　即挂于树上　　亦求为出家</p>
<p>　释迦诸王子　　闻我如是说</p>
<p>　令我先出家　　悉皆礼我足</p>
<p>　佛哀愍我故　　告善来苾刍</p>
<p>　我既出家后　　然度诸王族</p>
<p>　彼众礼我足　　顿摧于我慢</p>
<p>　既调为出家　　证得六神通</p>
<p>　六通阿罗汉　　超际于彼岸</p>
<p>　蒙佛记于我　　持律为第一</p>
<p>　邬波离苾刍　　对诸僧伽众</p>
<p>　于无热恼池　　说斯先业报</p>
<p>　于时大导师　　告尊者为光</p>
<p>　可说先业报　　曾受诸善恶</p>
<p>　彼闻佛音告　　即忆先业事</p>
<p>　白言对佛前　　今说诸果报</p>
<p>　昔在莲花上　　救世最胜尊</p>
<p>　有塔在旷林　　多饶诸恶兽</p>
<p>　无人能往彼　　恭敬申供养</p>
<p>　在彼侧近人　　不知罪福报</p>
<p>　我即诣塔所　　净除诸草木</p>
<p>　持[打-丁+彗]遍洒扫　　悉使周严饰</p>
<p>　虔恭礼八方　　敬重已便回</p>
<p>　由斯善根故　　得生于天上</p>
<p>　于三十三天　　受诸胜欲乐</p>
<p>　经三十六返　　而得为天王</p>
<p>　我所住天宫　　常为金赫耀</p>
<p>　广有三十六　　长六十缮那</p>
<p>　我复有希奇　　严净佛塔故</p>
<p>　下生于人趣　　七返为人主</p>
<p>　我复有希奇　　严净佛塔故</p>
<p>　曾所受生处　　身有金光耀</p>
<p>　我复有希奇　　严净佛塔故</p>
<p>　恒生婆罗门　　刹帝利豪族</p>
<p>　我复有希奇　　严净佛塔故</p>
<p>　随意乘车舆　　象马不步行</p>
<p>　我复有希奇　　严净佛塔故</p>
<p>　若践荆棘林　　自然皆屏息</p>
<p>　我复有希奇　　严净佛塔故</p>
<p>　不曾遭疾患　　亦无诸撗恼</p>
<p>　我复有希奇　　严净佛塔故</p>
<p>　凡所游行处　　吉祥相皆现</p>
<p>　我复有希奇　　严净佛塔故</p>
<p>　常得尊胜贵　　敬事如大天</p>
<p>　我复有希奇　　严净佛塔故</p>
<p>　不曾身有苦　　及余诸少恼</p>
<p>　佛法无瑕秽　　如是不思议</p>
<p>　净心获大果　　亦复不思议</p>
<p>　若求胜妙乐　　尽除生死者</p>
<p>　应敬如来塔　　奉事无上尊</p>
<p>　大德是我念　　先世为善业</p>
<p>　得受其果报　　甚深有爱乐</p>
<p>　此为光苾刍　　对大僧伽众</p>
<p>　于无热恼池　　说斯先业报　</p>
<p>尔时诸耆宿苾刍。告具寿奎宿曰。具寿为光。已说业报讫。次至具寿说。于时奎宿即说颂曰</p>
<p>　大德我思念　　过去俱胝劫</p>
<p>　于一切超佛　　而为善品业</p>
<p>　时佛无上尊　　无边百千亿</p>
<p>　声闻众围绕　　欲入大王都</p>
<p>　我从余村落　　缘事至其处</p>
<p>　遂见等正觉　　具三十二相</p>
<p>　如月与日照　　如火电冥光</p>
<p>　映蔽诸光辉　　佛光最超耀</p>
<p>　我常未睹此　　如然大火聚</p>
<p>　又见彼佛前　　有一婆罗门</p>
<p>　我即咨问彼　　报言佛导师</p>
<p>　人天无伦匹　　无与等正觉</p>
<p>　既闻佛音告　　心生净欣乐</p>
<p>　深爱其颜仪　　遍体得安乐</p>
<p>　复闻天乐音　　非人赞颂声</p>
<p>　天雨末香花　　雨此上胜城</p>
<p>　有散青莲花　　有雨赡博迦</p>
<p>　或以旃檀末　　或有但合掌</p>
<p>　诸天在空中　　虔恭上旋绕</p>
<p>　情生深爱仰　　遍礼喜盈溢</p>
<p>　为求香鬘故　　四散而驰觅</p>
<p>　我于此时中　　遍游无一花</p>
<p>　去我而不远　　遂见卖盖者</p>
<p>　手持白妙伞　　鲜明如净贝</p>
<p>　速诣手捧持　　咨请暂献佛</p>
<p>　见许将佛所　　诚心持盖立</p>
<p>　盖从手而去　　自往佛顶上</p>
<p>　大师行即动　　大师住即住</p>
<p>　不舍调寂身　　自然于空中</p>
<p>　我与诸大众　　睹斯大神变</p>
<p>　虔恭皆合掌　　诚心咸顶礼</p>
<p>　见等正觉相　　声闻众仪式</p>
<p>　至家为事业　　系心常思念</p>
<p>　快哉获善果　　见佛有所怀</p>
<p>　我由奉佛盖　　无上福田处</p>
<p>　由此善根故　　七宝常严备</p>
<p>　后于临终时　　生三十三天</p>
<p>　得为天中王　　诸天皆敬重</p>
<p>　复生于人趣　　名为自力王</p>
<p>　大富多勤勇　　余王咸奉事</p>
<p>　由斯作善品　　流转所生处</p>
<p>　善根不断绝　　复续诸妙因</p>
<p>　于彼胜福田　　净心而奉盖</p>
<p>　因此善业故　　不堕于恶趣</p>
<p>　此为最后身　　生在于人趣</p>
<p>　虔恭调御士　　无上等正觉</p>
<p>　释迦师子教　　而得为出家</p>
<p>　证获阿罗汉　　寂灭清凉处</p>
<p>　魔变身如山　　高一踰膳那</p>
<p>　作大恐怖形　　如空中黑云</p>
<p>　告言是何物　　敢为而恼乱</p>
<p>　察知是其魔　　故来相逼恼</p>
<p>　报言魔波旬　　随意而现身</p>
<p>　头可如须弥　　方来于我处</p>
<p>　已证阿罗汉　　具三明声闻</p>
<p>　佛所示诲法　　得为安乐住</p>
<p>　受他一揣食　　在定于七日</p>
<p>　悟解脱意乐　　是我所修习</p>
<p>　大德我思念　　先世作善业</p>
<p>　多受其果报　　可乐甚精妙</p>
<p>　此奎宿苾刍　　对大僧伽众</p>
<p>　于无热恼池　　说斯先业报　</p>
<p>尔时诸耆宿苾刍各各自说先世业已。白世尊言。我等已说先世业报。唯愿世尊开演先业。大德世尊。先作何业。成正觉后。山石摧下辚伤足指。佛告诸苾刍。如来往昔生在异类。自作斯业。必须自受。增长熟时。缘变现前。如影随形。必定感报。无余代受。汝诸苾刍。若人所作善恶之业。不于外界地水火风。令其受报。皆于自身蕴界处中。而招异熟。即说颂曰</p>
<p>　假令经百劫　　所作业不亡</p>
<p>　因缘会遇时　　果报还自受　</p>
<p>又告诸苾刍。乃往古昔。于聚落中。有一长者。娶妻未久。遂诞一男。年渐长大。母便命过。其父长者。娶后母来。不久有娠。复生一子。后与长儿。纳娶妻房。多生儿女。后于异时。后母身死。弟投兄处。嫂问夫言曰。此是谁儿。报曰。是弟。妻言。圣子。当与其弟。家财分不。夫曰。当合停分。妻曰。圣子。彼是一身。我等多人。云何停分。夫曰。贤首。世法如是。妻言。圣子。可宜杀却。夫曰。贤首。岂容为财杀害亲弟。妻复频言。染欲心者。无恶不造。夫诣一边。作如是念。若于村落。而杀害之。人众咸知。可将阑若无人之处。即命弟曰。汝持器皿。可共往于阑若采花。白言。如教遂即共诣。至一山阪。摧弟堕坎。以石打杀。汝等苾刍。于意云何。乃往昔时长者太子。而杀弟者。岂异人乎。我今即是由于往昔。为财利故。将别母弟。于阑若处。推堕山坎。以石打杀。由斯业报。于多年岁。于多百岁。于多千岁多百千岁。堕于地狱。受诸楚苦。残业力故。成正觉后。山石摧下。伤我足指</p>
<p>时诸苾刍复白佛言。大德世尊。先作何业。成正觉后。紫橿木枪。刺佛足伤。佛告诸苾刍。如来往昔自作斯业。今还自受。广说乃至颂曰</p>
<p>　假令经百劫　　所作业不亡</p>
<p>　因缘会遇时　　果报还自受　</p>
<p>复告诸苾刍。乃往古昔。有一大城。于此城中。有二商主。善能兴易。缚持舶已。为求宝故。入于海际。因顺风力。至其宝洲。一筹量载宝。一不筹量贪心满舶。后入海内。不筹量者。其舶欲没。告伴商主言。愿仁救济。容我上舶。其人斟酌。随力量宝。安于舶内。牵取其手。令使在舶。其溺舶者。作如是念。我与共彼。同至宝洲。我所采者。舶没皆失。岂容其人将宝归家。穿舶为孔。令宝散失。作是念已。窃在一边。持杖穿舶。商主遂见。告言。仁者。勿为是事。非但财宝散失。我等俱亡。彼内怀嫉。妒心炽盛。竟不纳谏。同前欲穿。其伴商主。见不从谏。即持利枪。刺之令死。汝等苾刍。于意云何。往昔之时。刺杀他者。岂异人乎。我今即是。由斯业故。经于多岁百岁千岁中。堕地狱中。受诸楚毒。残业报故。成正觉后。紫橿木枪。刺我足伤</p>
<p>尔时诸苾刍。复白佛言。大德世尊。先作何业。成正觉后。入沙罗聚落。乞食不获。空钵而还。佛言。汝诸苾刍。如来往昔自作斯业。广说如前。乃至说颂。果报还自受</p>
<p>复告诸苾刍。乃往古昔。波罗痆斯大城之中。有一摩纳婆。佛不在世。即有独觉。哀愍贫穷。住闲静处。世间唯有此一福田。于时有一独觉。名曰乐寂。出现世间。在波罗痆斯施鹿林中仙人堕处。晨朝着衣持钵。入城乞食。于时摩纳婆。亦于城中长者家乞。空无所获。其时乐寂独觉。亦来入此长者家乞。其摩纳婆念曰。可少伺察。观彼出家。有何所获。即随后入。屏立门侧。时长者妻。见其独觉身心端寂。情生净信。即持种种精妙饮食满钵持行。奉施独觉。受此食已。而欲出门。其摩纳婆报言。出家者。我欲乐观仁所得食。然而独觉。常法如是。若不观察。不知前意。即以钵食。令其观见。由彼怀嫉。起憎妒心。以手打钵。钵便落地。饮食倾弃。复以脚踏。独觉问曰。贤首。何意散坏此食。仁若须之。我当奉与。其摩纳婆。复出种种粗恶言词。而住一边。时此大人而不得食。以自调顺。诣鹿林中。汝等苾刍。于意云何。往古昔时摩纳婆者。岂异人乎。我今即是。我因怀嫉妒之心。令其独觉不得饮食。由斯业报。经于多岁。百岁千岁。百千岁中。常生地狱。受诸楚苦。残业报力。虽成正觉。后入娑罗村乞食。空钵而还</p>
<p>时诸苾刍。复白佛言。大德世尊。先作何业。淫女媚容。外道梵志之所教诲。来谤世尊。佛言。诸苾刍。如来往昔自作斯业。广说乃至颂曰。果报还自受</p>
<p>复告诸苾刍。乃往古昔。人寿八万岁时。有佛世尊。号毗钵尸如来应正等觉。出现于世。其佛有二弟。一名皤私瑟吒。二名跋罗陀皤阇。其皤私瑟吒。于佛教诲。专勤修习。而不放逸。证阿罗汉果。其跋罗陀皤阇。受持三藏。讽诵通利。为大法师。后于异时。有一长者。于法师处。深生净信。为其法师。建一住处。所须资具。悉皆严备。时法师启请皤私瑟吒罗汉。愿来同住。彼闻即至。长者见其身心寂然仪容挺特。倍加净信。严办种种香美饮食。而以供养。持上妙衣。用为奉施。弟生嫉妒。作如是念。我与长者。久为门师。往还来去。未曾施我如是上衣。暂见我兄敬心奉服。作是念已。即于兄处。求其长短。兄觉弟心有异。系念观察知弟嫉妒。即将上衣而与其弟。虽得其衣。亦于兄处更求瑕隙。后于异时。长者使女。于寺中为女工作。法师告曰。贤首。汝能为我作不。女曰。圣者。欲何所遣。法师报曰。可着此衣归家作业。长者若问从谁得衣。报言。圣者皤私瑟吒。复若问言。因何事与。答言。男子之意。缘女人与。女着衣归。家人问答一一同前。长者闻已。于罗汉处。生不净心。大人之法。深虑轻慢。因从此去。汝等苾刍。于意云何。往昔法师者。岂异人乎。我身是也。由怀憎嫉出言轻谤。由斯业故。经于多岁百岁千岁多百千岁生地狱中。受诸楚苦。残业力故。成正觉后。外道梵志。令淫女媚容。谤讟于我</p>
<p>时诸苾刍。复白言大德世尊。先作何业。成正觉后。被嘴端摩纳婆女。诽谤世尊。佛告诸苾刍。如来往昔自作斯业广说如前。乃往古昔。波罗痆斯大都城中。有一婆罗门。学该明典。五百童儿。从彼受教。其波罗痆斯侧近人众。咸皆尊重。恭敬供养。犹如真阿罗汉。时有五通仙。游行人间。至波罗痆斯。城内人民。见彼仙人身心寂然容颜调顺。皆生净信。所与福业。咸诣仙处。恭敬供养。其婆罗门。无人敬仰。利养寡薄。于仙人处。心怀嫉妒。作恶思念。告诸学童。而此仙人深怀贪欲。诸学童儿各各亦言。诚如师说。仙实怀欲。而此诸童。所去之处。咸告诸亲及余长者婆罗门等。而彼仙人深怀贪欲。人众闻已。心生异念。贤仙之类。多虑轻慢。舍之而去。汝等苾刍。往昔之时婆罗门者。岂异人乎。我今即是。其五百童儿者。今此五百苾刍是。由我嫉妒于仙人处说贪欲语。由斯业故。经于无量百千岁中。堕在地狱受诸苦恼。残业报力。成正觉后。与五百苾刍俱。嘴端摩纳婆女。而来诽谤</p>
<p>佛复告诸苾刍。乃往古昔。波罗痆斯大都城中。有王名曰梵授。以法治化。人民炽盛。丰乐安稳。于此城内。有一淫女。名曰贤首。炫色济命。时有丈夫。名曰为偶。志怀恶性。其人遂送衣服璎珞。奉彼淫女。意求交欢。贤首着衣。欲诣偶处出门遂逢别有一人持五百金钱。命言。贤首。可来同欢。女作是念。我今若往。何能获此五百金钱。交来资儭。不应弃舍。宜可还家共为欢会。念已。便命使女。往告为偶。愿仁少待。容我梳洗庄严身首。使女往报。持钱其人。有多营务。共彼暂欢。舍之而去。女复作念。时将稍过。我若往彼。能称意不。念已。又告使女曰。汝可更往诣为偶处报言。圣子梳洗已毕。于何芳园。而来共戏。女往报已。彼便问曰。或言未严。或言已毕。是何言说。使女来往。情生忿恚。所有私窃具向彼陈。着仁衣璎。与别男子共为交欢。所以使我有斯言说。其人闻已欲情顿息。起杀害心。起忿怒心。作如是报。可来于某芳园之中。使女既报。淫女即至。其为偶告曰。着我衣璎。共他交会。为用耶。淫女曰。圣子。此是我咎。非仁之过。女人之类生多过恶。愿仁容恕。为偶怀嗔。以毒害心拔刀斩首。时从使女见已。高声唱叫。祸哉。杀我大家。杀我大家。人众闻声。咸悉疾来。时有独觉。名曰极乐。在此园林。树下住定。其人恐怖。速将血刀。置独觉前。疾走一边。入人众内。人众来观。见血污刀在独觉前。咸言。杀者必是此人。即共周围。以嗔恚心各作是言。咄哉出家者。仁被法服大仙幢相。作斯恶业。独觉告曰。我何所为。人众报曰。共贤首淫女。而相欢合。便以刀杀。独觉答曰。我怀寂静。岂容作恶。虽有实陈。皆不信受。以绳反缚。送于王所启陈上事。王不推寻。便出敕曰。既为斯过。可宜早杀。赤鬘绞颈。青衣脍子手执利刀。威仗严围。遍告城中及四衢路。而此出家。为杀贤女。王敕严法。即将独觉。于彼芳园而欲杀之。为偶见已。作如是念。苦哉出家。持戒德行无辜枉遭。此是我过。虚令遣他至于死处。事不应为。作是念已。速诣王所。启言。大王。向出家人。无辜枉被。奉敕依法。此是我过。愿王鉴知。具陈上事。望恩容恕。汝等苾刍。于意云何。往古昔时。名为偶者。岂异人乎。我身是也。由斯业故。经百千岁。常在地狱。受诸苦恼。余残业报。成正觉后。他来傍我</p>
<p>时诸苾刍。复白佛言。大德世尊。先作何业。成正觉后。与四百九十八苾刍。于边界城。而食马麦。舍利子。大目干连。受天供养。佛言。诸苾刍。如来往昔自作斯业。乃至果报还自受。汝等谛听。乃往古昔。人寿八万岁时。有佛世尊。名毗钵尸如来等正觉。十号具足。出现于世。与八万苾刍前后围绕。往亲慧王都。于时城中。有一婆罗门。教五百童儿婆罗门法。人众尊重。恭敬供养。事同罗汉。佛及僧伽。至王都已。其婆罗门。无人敬重供给资济。于佛僧处。深生嫉妒。是时众多有学无学苾刍。晨朝着衣持钵。入城乞食。获诸精妙上馔香食。满钵而出。婆罗门见。问言。咄哉苾刍。云何获食。我欲观见。苾刍怀直。便示其食。彼增嫉妒。告诸弟子。汝等当知。此秃沙门。不应供养如此上馔。应须施与浑粗大麦。彼诸弟子闻师此语。亦各咸言。诚如师说。应合食麦。于其众中。有二摩纳婆。情怀敬信。作如是言。报亲教师。勿作是语。此诸沙门。应供天馔。非但人食。何意说言。应合吃麦。汝等苾刍。于意云何。往昔之时婆罗门者。岂异人乎。我身是也。由于彼佛声闻弟子处怀嫉妒心出粗恶语。经于无量百千岁中。常食粗麦。余业报故。成正觉后。与此四百九十八苾刍。尚食马麦。其二摩纳婆者。即舍利子。大目连是</p>
<p>时诸苾刍。复白佛言。大德世尊。先作何业六年苦行。佛告诸苾刍。如来昔时自作斯业。广说如前。乃至颂曰</p>
<p>　假令经百劫　　所作业不亡</p>
<p>　因缘会遇时　　果报还自受　</p>
<p>汝等谛听。乃往古昔。于无比聚落。有一陶师。名曰喜护。广如中阿笈摩王法相应品中说。汝等苾刍。于意云何。往昔之时无上摩纳婆者。岂异人乎。我身是也。由我昔于迦摄波佛处说云苦行未证具智。由斯业力。六年苦行不能证成无上等觉。我若当时于彼佛所。而不追悔愿求当来等正觉者。纵更经三无数大劫。修诸善品。犹未成佛</p>
<p>时诸苾刍。复白佛言。大德世尊。先作何业。成正觉后。身现痛疾。佛言。汝诸苾刍。如来往昔生在异类。自作斯业。广如上说。汝等苾刍。乃往古昔。有一聚落。于聚落中。而有医师。时有长者男。因有患请医令疗。医与方药。病即得损。长者将少财贿奉医。后于异时。长者三度身遭患病。医亦与差。长者竟无别赠恩报。医怀忿恚。作如是念。彼人三度遭极苦患。我与除损。不能酬恩。更若遭疾。当与某药令彼愚人内情断绝。后于异时。长者子复宿疾发动。同前请医。医以恶心。与不宜药。致令病者肠绝段段。汝等苾刍。于意云何往古昔时善医师者。岂异人乎。我身即是。由我恶心令长者子服其毒药。由斯业故。经于无量百千岁中。堕在地狱受诸苦恼。余残业报。成正觉后。身患背痛</p>
<p>时诸苾刍。复白佛言。大德世尊。先作何业。成正觉后。他诛释种。世尊头痛。佛言。汝诸苾刍。如来往昔自作斯业。还自受报。广如余说。汝等苾刍。乃往古昔。流惠河边。有五百人。捕鱼为业。时大海内。忽有二大鱼。流入彼河。诸人捕获。共作是议。若断鱼命肉便臭烂。无人顿易。宜可绳系。有须买者。续截秤卖。庶得精新。作是议已。以绳系缚。有人买者。割截续与。当割之时。鱼遭大苦。踠转血流。河水变赤。时有小儿。见河血色。情怀喜笑而为畅适。汝等苾刍。于意云何。其捕鱼师小儿者。岂异人乎。我身即是。由于往昔当杀鱼时我心畅适。由斯业故。经于无量百千岁中。当患头痛。余残业报。成正觉后。诛释种时。我头苦痛</p>
<p>时诸苾刍。复白佛言。大德世尊。先作何业。成正觉后。尚遭背患风痛。佛言。诸苾刍。如来往昔生在异类。自作斯业。今还自受。广如余说。汝等苾刍。乃往古昔。有一壮士。游历邦国。至一王都。其王复有一大壮士。力无敌对。二士相知。为欲赌当衣服故。即共相扑。壮士常法。相共执手。即知强弱。其外来者执王壮士手已。知彼力士不能得胜。王都壮士。报外来者。仁今当知。我族在此。长居王都。积代有名。知仁有力。勿扑于我。使族不诮。我有妙女。当嫁与君。彼闻此说。默自取弱。三度如是。竟不与女。情生不忍。至第四度。相扑之时方便高擎。以嗔恚力。掷着地上。扑王壮士脊骨折死。汝等苾刍。于意云何。往古昔时外来壮士。扑王壮士。脊骨折死者。岂异人乎我身即是。由斯恶业。经于无量百千岁中。堕在地狱受诸苦报。余业报故。成正觉后。尚遭背痛。以是义故。我常宣说。黑业黑报。白业白报。杂业杂报。汝等应当舍黑杂业常修白业。如是应学</p>
<p>尔时世尊。与五百阿罗汉。于无热恼池。说先业报已。便即隐没。于室罗伐城东鹿子母园所住处现。彼闻佛至。速诣佛所。顶礼佛足。为说妙法。示教利喜。默然而住。时鹿子母从坐而起。偏袒右肩。合掌向佛。白言。世尊。唯愿慈悲。与五百圣众明日就宅受我微供佛便默然。知佛受已。奉辞还家。严办种种上妙香馔。令使白佛。广说乃至。知众饱已。收钵洗毕。为听法故。取一卑席。对佛而坐。佛为说微妙法。示教利喜。从坐而起。至于住处。就座坐已。告诸苾刍。其鹿子母。而自忘失。请佛僧伽。就家供养。不请世尊。说施伽他</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>