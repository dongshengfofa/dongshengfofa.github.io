<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>四分律序</p>
<p>夫戒之兴。所以防邪检失。禁止四魔。超世之道。非戒不弘。斯乃三乘之津要。万善之窟宅者也。然群生愚惑。安寝冥室。宛转四流。甘履八苦。开恶趣之原。杜归真之路。游游长夜。莫能自觉。时有出家庶几玄微者。徒怀远趣。迷于发足。是以如来。悼群瞽之无目。睹八难以增哀。开戒德之妙门。示涅槃之正路。始于毗耶离初结兹戒。凡有二百五十八篇。以此七罪科分。升降相从轻重位判。斯皆神口之所制祸福之定楷者也。然律藏渊旷。卷舒无常。略而至三。广则无量。此二百五十。盖因时人之作也。足以启曚。足以阶道。三宝之隆。以之为盛。先圣之道。斯为美矣。自大教东流。几五百载。虽蒙余晖。然律经未备。先进明哲。多以戒学为心。然方殊音隔。文义未融。推步圣踪。难以致尽。所以怏怏终身。西望叹息。暨至壬辰之年。有晋国沙门支法领。感边土之乖圣。慨正化之未夷。乃亡身以俎险。庶弘道于无闻。西越流沙。远期天竺。路经于阗。会遇昙无德部。体大乘三藏。沙门佛陀耶舍。才体博闻。明炼经律。三藏方等。皆讽诵通利。即于其国。广集诸经于精舍还。以岁在戊申。始达秦国。秦主姚。欣然。以为深奥冥珍嘉瑞。而谓大法渊深。济必由戒。神众所传。不可有阙。即以其年。重请出律藏。时集持律沙门三百余人。于长安中寺出。即以领弟子慧辩。为译校定。陶炼反覆。务存无朴。本末精悉。若睹初制。此土先所出戒。差互不同。每以为惑以今律藏检之。方知所以。盖由大圣迁化后。五部分张。各据当时所闻。开闭有以。于是师资相传。遂使有彼此之异。会曩推之。虽复小小差互。终归一本。何以明之。如萨婆多部律。着涅槃僧。着三衣。分为多名。余部亦尔。此律藏。总为一名。齐整而已。高下参差。乃是齐整之义说。以是推之。五部之差粗。亦可领想。诸寻求不以为惑。今律藏画然。正教明白。可以济神。可以无惑。而今之学者。多修文饰之印。不以戒学为先。由使佛藏有鸟鼠之喻。众集有猿猴之况。斯之苦切亦以极矣。凡我之徒。宜各勖励。明慎执持。令大法久住焉</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>