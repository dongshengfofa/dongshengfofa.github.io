<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>金光明最胜王经卷第九</p>
<p>　　　　大唐三藏沙门义净奉　制译</p>
<p>　　善生王品第二十一</p>
<p>尔时世尊。为诸大众。说王法正论已。复告大众。汝等应听。我今为汝说其往昔奉法因缘。即于是时。说伽他曰</p>
<p>　我昔曾为转轮王　　舍此大地并大海</p>
<p>　四洲珍宝皆充满　　持以供养诸如来</p>
<p>　我于往昔无量劫　　为求清净真法身</p>
<p>　所爱之物皆悉舍　　乃至身命心无吝</p>
<p>　又于过去难思劫　　有正遍知名宝髻</p>
<p>　于彼如来涅槃后　　有王出世名善生</p>
<p>　为转轮王化四洲　　尽大海际咸归伏</p>
<p>　有城名曰妙音声　　时彼轮王于此住</p>
<p>　夜梦闻说佛福智　　见有法师名宝积</p>
<p>　处座端严如日轮　　演说金光微妙典</p>
<p>　尔时彼王从梦觉　　生大欢喜充遍身</p>
<p>　至天晓已出王宫　　往诣苾刍僧伽处</p>
<p>　恭敬供养圣众已　　即便问彼诸大众</p>
<p>　颇有法师名宝积　　功德成就化众生</p>
<p>　尔时宝积大法师　　在一室中而住止</p>
<p>　正念诵斯微妙典　　端然不动身心乐</p>
<p>　时有苾刍引导王　　至彼宝积所居处</p>
<p>　见在室中端身坐　　光明妙相遍其身</p>
<p>　白王此即是宝积　　能持甚深佛行处</p>
<p>　所谓微妙金光明　　诸经中王最第一</p>
<p>　时王即便礼宝积　　恭敬合掌而致请</p>
<p>　唯愿满月面端严　　为说金光微妙法</p>
<p>　宝积法师受王请　　许为说此金光明</p>
<p>　周遍三千世界中　　诸天大众咸欢喜</p>
<p>　王于广博清净处　　奇妙珍宝而严饰</p>
<p>　上妙香水洒游尘　　种种杂花皆散布</p>
<p>　即于胜处敷高座　　悬缯幡盖以庄严</p>
<p>　种种粖香及涂香　　香气芬馥皆周遍</p>
<p>　天龙修罗紧那罗　　莫呼洛伽及药叉</p>
<p>　诸天悉雨曼陀花　　咸来供养彼高座</p>
<p>　复有千万亿诸天　　乐闻正法俱来集</p>
<p>　法师初从本座起　　咸悉供养以天花</p>
<p>　是时宝积大法师　　净洗浴已着鲜服</p>
<p>　诣彼大众法座所　　合掌虔心而礼敬</p>
<p>　天主天众及天女　　悉皆共散曼陀花</p>
<p>　百千天乐难思议　　住在空中出妙响</p>
<p>　尔时宝积大法师　　即升高座加趺坐</p>
<p>　念彼十方诸刹土　　百千万亿大慈尊</p>
<p>　遍及一切苦众生　　皆起平等慈悲念</p>
<p>　为彼请主善生故　　演说微妙金光明</p>
<p>　王既得闻如是法　　合掌一心唱随喜</p>
<p>　闻法希有泪交流　　身心大喜皆充遍</p>
<p>　于时国主善生王　　为欲供养此经故</p>
<p>　手持如意末尼宝　　发愿咸为诸众生</p>
<p>　今可于斯赡部洲　　普雨七宝璎珞具</p>
<p>　所有匮乏资财者　　皆得随心受安乐</p>
<p>　即便遍雨于七宝　　悉皆充足四洲中</p>
<p>　璎珞严身随所须　　衣服饮食皆无乏</p>
<p>　尔时国主善生王　　见此四洲雨珍宝</p>
<p>　咸持供养宝髻佛　　所有遗教苾刍僧</p>
<p>　应知过去善生王　　即我释迦牟尼是</p>
<p>　为于昔时舍大地　　及诸珍宝满四洲</p>
<p>　昔时宝积大法师　　为彼善生说妙法</p>
<p>　因彼开演经王故　　东方现成不动佛</p>
<p>　以我曾听此经王　　合掌一言称随喜</p>
<p>　及施七宝诸功德　　获此最胜金刚身</p>
<p>　金光百福相庄严　　所有见者皆欢喜</p>
<p>　一切有情无不爱　　俱胝天众亦同然</p>
<p>　过去曾经九十九　　俱胝亿劫作轮王</p>
<p>　亦于小国为人王　　复经无量百千劫</p>
<p>　于无量劫为帝释　　亦复曾为大梵王</p>
<p>　供养十力大慈尊　　彼之数量难穷尽</p>
<p>　我昔闻经随喜善　　所有福聚量难知</p>
<p>　由斯福故证菩提　　获得法身真妙智　</p>
<p>尔时大众闻是说已叹未曾有。皆愿奉持金光明经流通不绝</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>