<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>金光明最胜王经十方菩萨赞叹品第二十七</p>
<p>尔时释迦牟尼如来。说是经时。于十方世界。有无量百千万亿诸菩萨众。各从本土。诣鹫峰山至世尊所。五轮着地。礼世尊已一心合掌。异口同音而赞叹曰</p>
<p>　佛身微妙真金色　　其光普照等金山</p>
<p>　清净柔软若莲华　　无量妙彩而严饰</p>
<p>　三十二相遍庄严　　八十种好皆圆备</p>
<p>　光明昉着无与等　　离垢犹如净满月</p>
<p>　其声清彻甚微妙　　如师子吼震雷音</p>
<p>　八种微妙应群机　　超胜迦陵频伽等</p>
<p>　百福妙相以严容　　光明具足净无垢</p>
<p>　智慧澄明如大海　　功德广大若虚空</p>
<p>　圆光遍满十方界　　随缘普济诸有情</p>
<p>　烦恼爱染习皆除　　法炬恒然不休息</p>
<p>　哀愍利益诸众生　　现在未来能与乐</p>
<p>　常为宣说第一义　　令证涅槃真寂静</p>
<p>　佛说甘露殊胜法　　能与甘露微妙义</p>
<p>　引入甘露涅槃城　　令受甘露无为乐</p>
<p>　常于生死大海中　　解脱一切众生苦</p>
<p>　令彼能住安隐路　　恒与难思如意乐</p>
<p>　如来德海甚深广　　非诸譬喻所能知</p>
<p>　于众常起大悲心　　方便精勤恒不息</p>
<p>　如来智海无边际　　一切人天共测量</p>
<p>　假使千万亿劫中　　不能得知其少分</p>
<p>　我今略赞佛功德　　于德海中唯一渧</p>
<p>　回斯福聚施群生　　皆愿速证菩提果　</p>
<p>尔时世尊告诸菩萨言。善哉善哉。汝等善能如是赞佛功德。利益有情广兴佛事。能灭诸罪生无量福</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>