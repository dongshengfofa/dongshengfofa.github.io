<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>菩萨璎珞经等乘品第四十四</p>
<p>尔时座中有菩萨名曰净眼。即从座起偏露右臂长跪叉手。前白佛言。云何世尊。菩萨摩诃萨。发趣大乘至无碍慧。为修何法灭大乘迹。尔时世尊告净眼菩萨曰。善哉善哉。族姓子。今汝发问者。皆佛威神之所致也。谛听谛听善思念之。吾当以偈发遣汝疑。是时世尊。便说颂曰</p>
<p>　不以坏败色　　得趣平等道</p>
<p>　观色道不异　　乃能乘大乘</p>
<p>　思惟色与道　　如尔性亦然</p>
<p>　不见坏败道　　智者所修行</p>
<p>　道性本无坏　　寻究不可尽</p>
<p>　最应第一义　　乘此至无碍</p>
<p>　愚者心颠倒　　求道阴持入</p>
<p>　染着于三界　　不离受生分</p>
<p>　诸法无受取　　上下及中间</p>
<p>　不见有散落　　此名趣大乘</p>
<p>　若见法非法　　在二意不动</p>
<p>　亦不生二见　　发趣亦复然</p>
<p>　二为有为法　　亦名无为法</p>
<p>　除二不见二　　乃应无上道</p>
<p>　超越凡夫地　　未至贤圣道</p>
<p>　得趣未成就　　亦是世福田</p>
<p>　能离世八法　　犹华不着水</p>
<p>　超越百劫行　　尔乃趣大乘</p>
<p>　在在修正业　　处处现神足</p>
<p>　度人不见度　　心口意密行</p>
<p>　不退生死道　　心亦无怯弱</p>
<p>　执意如金刚　　最应无碍慧</p>
<p>　虚空无善恶　　法界恒清净</p>
<p>　法亦本无法　　岂有染污者</p>
<p>　不见舍邪法　　而修无上道</p>
<p>　复无下劣人　　是为大乘相</p>
<p>　诸法本无相　　如空不可持</p>
<p>　求相本自空　　智者当觉知</p>
<p>　夫欲行无碍　　善权为第一</p>
<p>　充彼众生愿　　将导至道场</p>
<p>　善友为正法　　牢固不忘舍</p>
<p>　永离阴持入　　不习调疑盖</p>
<p>　若使佛出世　　及以取灭度</p>
<p>　正法恒存在　　终以不变易</p>
<p>　诸法有正证　　善恶不朽败</p>
<p>　真际性亦然　　常住不移动</p>
<p>　所修极甚深　　魔界无所著</p>
<p>　诸法亦复然　　永离邪见党</p>
<p>　欲求无上道　　不着修行法</p>
<p>　非有想无想　　是应无碍慧</p>
<p>　佛慧无所著　　法法无所生</p>
<p>　无见起灭道　　乃应大乘行</p>
<p>　或以头目施　　信心无所舍</p>
<p>　不见有受者　　妄想无所著</p>
<p>　诸法本无生　　寻究无窠窟</p>
<p>　法相亦复然　　端绪不可见</p>
<p>　若人欲究空　　欲知其边岸</p>
<p>　昼夜思忆念　　唐劳其功夫</p>
<p>　愚惑执吾我　　计常不能离</p>
<p>　坠堕三涂难　　不获究竟处</p>
<p>　真人贤圣道　　三达无挂碍</p>
<p>　犹未尽空原　　况复斯等类</p>
<p>　人皆计是常　　无明不自照</p>
<p>　滋长生死苦　　何由至解脱</p>
<p>　财施无所著　　欲求无上道</p>
<p>　施道二不俱　　何况永究竟</p>
<p>　禁戒无我行　　安处第一法</p>
<p>　亦复无此相　　念戒慧度行</p>
<p>　不修自然得　　智除无明根</p>
<p>　戒具清净道　　净如月无垢</p>
<p>　身如泡聚沫　　亦如电过目</p>
<p>　意根如野马　　戒为清净道</p>
<p>　最胜无等伦　　众圣天中天</p>
<p>　息心一切恶　　寂定度无极</p>
<p>　犯戒及持戒　　定乱无若干</p>
<p>　分别诸法界　　戒为无漏道</p>
<p>　获忍度无极　　堪受诸苦恼</p>
<p>　普慈诸众生　　无有高下想</p>
<p>　追忆过去法　　生灭不久停</p>
<p>　称讥毁誉法　　安能得其便</p>
<p>　节节解其形　　终不生恶念</p>
<p>　分别内外事　　身心铿然住</p>
<p>　怨仇欲来害　　灭此危脆身</p>
<p>　忍之如地载　　不计有好恶</p>
<p>　忍辱大弘誓　　见对无想念</p>
<p>　故使诸众生　　见者莫不欣</p>
<p>　欲截大乘海　　慎莫怀怯弱</p>
<p>　端身正其心　　便获无生忍</p>
<p>　本从无数劫　　流转生死中</p>
<p>　为一众生故　　躬被弘誓铠</p>
<p>　诸法无起灭　　复无坏败想</p>
<p>　愚人心颠倒　　不解过去慧</p>
<p>　法界性常住　　学者不究竟</p>
<p>　当了知本末　　生者无所生</p>
<p>　众生不深达　　微妙无碍慧</p>
<p>　当求巧方便　　除去颠倒心</p>
<p>　诸佛兴出世　　不值度所度</p>
<p>　亦复不放舍　　精进勇力强</p>
<p>　分别一切法　　如幻野马光</p>
<p>　求实无果报　　如空观无形</p>
<p>　众生不谛念　　自兴染着想</p>
<p>　渐示至道教　　令知无为处</p>
<p>　方便念此义　　所愿者必得</p>
<p>　一一思惟观　　无碍智慧成</p>
<p>　念持内外行　　处处求空性</p>
<p>　无猗无所著　　生死本末净</p>
<p>　进学乐空闲　　独处无所畏</p>
<p>　思惟禅定慧　　善趣六神通</p>
<p>　在众犹如野　　一心无错乱</p>
<p>　不失威仪法　　是谓微妙定</p>
<p>　定法有若干　　息意无漏行</p>
<p>　增上二解脱　　是谓微妙定</p>
<p>　遍观一切法　　安处心不移</p>
<p>　于一复数一　　是谓微妙定</p>
<p>　道心遂牢固　　灭意心永息</p>
<p>　接度淳淑人　　是谓微妙定</p>
<p>　恒忆等正觉　　如来法身道</p>
<p>　厌患诸色想　　是谓微妙定</p>
<p>　复修六思念　　不违次第行</p>
<p>　除念无思想　　是谓微妙定</p>
<p>　四双八辈人　　从生无为道</p>
<p>　无数非有数　　是谓微妙定</p>
<p>　智者修四禅　　不用识空定</p>
<p>　了别内外身　　是谓微妙定</p>
<p>　十方诸佛等　　遥见此众生</p>
<p>　不由眼见色　　自然成道教</p>
<p>　亦复见此人　　在在方说法</p>
<p>　不生耳声想　　识灭不复着</p>
<p>　众生想无量　　一意而悉知</p>
<p>　不兴二心见　　便生若干念</p>
<p>　忆念过去劫　　恒沙不可数</p>
<p>　前心后亦然　　勇猛不懈怠</p>
<p>　复游无量刹　　示现神足道</p>
<p>　心住身自随　　令知变化法</p>
<p>　演说甘露道　　不失进趣行</p>
<p>　从劫至百劫　　不尽无碍慧</p>
<p>　逮智度无极　　分别阴持入</p>
<p>　为人说妙法　　不计有吾我</p>
<p>　行权方便道　　等分淫怒痴</p>
<p>　因缘无垢着　　令知清净道</p>
<p>　本我自造行　　解脱无所畏</p>
<p>　缘等合会成　　诸法无处所</p>
<p>　自观亦观佛　　观空法亦然</p>
<p>　生死泥洹迳　　智者乃觉悟</p>
<p>　善解智慧性　　令求慧光明</p>
<p>　亿载尘闇冥　　[火*霍]然见大明</p>
<p>　此智谓大智　　佛智不思议</p>
<p>　将导众生类　　成此无上智</p>
<p>　夫计一切智　　无能过是者</p>
<p>　修此众智具　　大乘道果成</p>
<p>　除智虽有号　　非有真实道</p>
<p>　此智众智上　　救济一切难</p>
<p>　若欲求智慧　　如求虚空性</p>
<p>　无心疾于彼　　况复生乱想</p>
<p>　虚空无量界　　无形不可见</p>
<p>　此智亦复然　　无量无边岸</p>
<p>　假使一切人　　乘此智慧舟</p>
<p>　游戏生死岸　　直至泥洹海</p>
<p>　若人百千劫　　欲叹此功德</p>
<p>　智慧大炬明　　无能尽其藏</p>
<p>　无尽不可尽　　亦无八无闲</p>
<p>　能诵无碍慧　　天人中最尊</p>
<p>　初不堕恶趣　　六情常完具</p>
<p>　生天及人中　　豪贵众中上</p>
<p>　一切众生类　　皆当成道智</p>
<p>　受持此正法　　未曾怀恐惧</p>
<p>　拥护正法本　　安处无为道</p>
<p>　当转正法轮　　布现于世间</p>
<p>　于亿百千劫　　终不堕生死</p>
<p>　必成等正觉　　斯由无碍慧</p>
<p>　勇猛人中上　　降伏魔官属</p>
<p>　精进智慧强　　总持不忘失</p>
<p>　如有一人念　　普饮江河水</p>
<p>　周行游四域　　不能尽其源</p>
<p>　智者权方便　　思虑内自念</p>
<p>　唯饮四海水　　尔乃普周遍</p>
<p>　欲成无上道　　无碍智慧光</p>
<p>　受持念讽诵　　受莂亦不久</p>
<p>　虽佛未出世　　现相三十二</p>
<p>　便为行佛事　　广济无量人</p>
<p>　今我成正觉　　三界第一尊</p>
<p>　斯由受持此　　无碍大慧藏　</p>
<p>当其世尊说此法时。甚深难量不可思议。亦非罗汉辟支所及。尔时座上十千天人。皆发无上正真道意。复有三万七千菩萨。得不起法忍。复有无量比丘。有漏心得解脱。四十六垓众生。诸尘垢尽得法眼净</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>