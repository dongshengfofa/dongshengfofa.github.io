<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘入楞伽经卷第五</p>
<p>　　　　大周于阗国三藏法师实叉难陀奉　敕译</p>
<p>　　无常品第三之二</p>
<p>尔时大慧菩萨摩诃萨复白佛言。世尊。愿为我说如来应正等觉自觉性。令我及诸菩萨摩诃萨而得善巧自悟悟他。佛言。大慧。如汝所问当为汝说。大慧言唯。世尊。如来应供正等觉。为作非作。为果为因。为相所相。为说所说。为觉所觉。如是等为异不异。佛言。大慧。如来应正等觉。非作非非作。非果非因。非相非所相。非说非所说。非觉非所觉。何以故。俱有过故。大慧。若如来是作则是无常。若是无常一切作法应是如来。我及诸佛皆不忍可。若非作法则无体性。所修方便悉空无益。同于兔角石女之子。非作因成故。若非因非果则非有非无。若非有非无则超过四句。言四句者。但随世间而有言说。若超过四句。惟有言说则如石女儿。大慧。石女儿者惟有言说不堕四句。以不堕故不可度量。诸有智者。应如是知如来所有一切句义。大慧。如我所说诸法无我。以诸法中无有我性故说无我。非是无有诸法自性。如来句义应知亦然。大慧。譬如牛无马性马无牛性。非无自性。一切诸法亦复如是。无有自相。而非有即有。非诸凡愚之所能知。何故不知。以分别故。一切法空。一切法无生。一切法无自性。悉亦如是。大慧。如来与蕴非异非不异。若不异者应是无常。五蕴诸法是所作故。若异者。如牛二角有异不异。互相似故不异。长短别故有异。如牛右角异左左角异右。长短不同色相各别。然亦不异。如于蕴于界处等。一切法亦如是。大慧。如来者依解脱说。如来解脱非异非不异。若异者。如来便与色相相应。色相相应即是无常。若不异者。修行者见应无差别。然有差别故非不异。如是智与所知。非异非不异。若非异非不异。则非常非无常。非作非所作。非为非无为。非觉非所觉。非相非所相。非蕴非异蕴。非说非所说。非一非异。非俱非不俱。以是义故超一切量。超一切量故惟有言说。惟有言说故则无有生。无有生故则无有灭。无有灭故则如虚空。大慧。虚空非作非所作。非作非所作故远离攀缘。远离攀缘故出过一切诸戏论法。出过一切诸戏论法。即是如来。如来即是正等觉体。正等觉者永离一切诸根境界。尔时世尊重说颂曰</p>
<p>　出过诸根量　　非果亦非因</p>
<p>　相及所相等　　如是悉皆离</p>
<p>　蕴缘与正觉　　一异莫能见</p>
<p>　既无有见者　　云何起分别</p>
<p>　非作非非作　　非因非非因</p>
<p>　非蕴非不蕴　　亦不离余物</p>
<p>　非有一法体　　如彼分别见</p>
<p>　亦复非是无　　诸法性如是</p>
<p>　待有故成无　　待无故成有</p>
<p>　无既不可取　　有亦不应说</p>
<p>　不了我无我　　但着于语言</p>
<p>　彼溺于二边　　自坏坏世间</p>
<p>　若能见此法　　则离一切过</p>
<p>　是名为正观　　不毁大导师　</p>
<p>尔时大慧菩萨摩诃萨复白佛言。世尊。如佛经中分别摄取不生不灭。言此即是如来异名。世尊。愿为我说不生不灭此则无法。云何说是如来异名。如世尊说。一切诸法不生不灭。当知此则堕有无见。世尊。若法不生则不可取。无有少法谁是如来。惟愿世尊为我宣说。佛言。谛听当为汝说。大慧。我说如来非是无法。亦非摄取不生不灭。亦不待缘亦非无义。我说无生即是如来意生法身别异之名。一切外道声闻独觉七地菩萨不了其义。大慧。譬如帝释地及虚空乃至手足。随一一物各有多名。非以名多而有多体。亦非无体。大慧。我亦如是。于此娑婆世界。有三阿僧祇百千名号。诸凡愚人虽闻虽说。而不知是如来异名。其中或有知如来者。知无师者。知导师者。知胜导者。知普导者。知是佛者。知牛王者。知梵王者。知毗纽者。知自在者。知是胜者。知迦毗罗者。知真实边者。知无尽者。知瑞相者。知如风者。知如火者。知如俱毗罗者。知如月者。知如日者。知如王者。知如仙者。知戌迦者。知因陀罗者。知明星者。知大力者。知如水者。知无灭者。知无生者。知性空者。知真如者。知是谛者。知实性者。知实际者。知法界者。知涅槃者。知常住者。知平等者。知无二者。知无相者。知寂灭者。知具相者。知因缘者。知佛性者。知教导者。知解脱者。知道路者。知一切智者。知最胜者。知意成身者。如是等满足三阿僧祇百千名号。不增不减。于此及余诸世界中。有能知我如水中月不入不出。但诸凡愚心没二边不能解了。然亦尊重承事供义。而不善解名字句义。执着言教昧于真实。谓无生无灭是无体性。不知是佛差别名号如因陀罗释揭罗等。以信言教昧于真实。于一切法如言取义。彼诸凡愚作如是言。义如言说义说无异。何以故。义无体故。是人不了言音自性。谓言即义无别义体。大慧。彼人愚痴。不知言说是生是灭义不生灭。大慧。一切言说堕于文字。义则不堕。离有离无故。无生无体故。大慧。如来不说堕文字法。文字有无不可得故。惟除不堕于文字者。大慧。若人说法堕文字者是虚诳说。何以故。诸法自性离文字故。是故大慧。我经中说。我与诸佛及诸菩萨。不说一字不答一字。所以者何。一切诸法离文字故非不随义而分别说。大慧。若不说者教法则断。教法断者则无声闻缘觉菩萨诸佛。若总无者谁说为谁。是故大慧。菩萨摩诃萨应不著文字随宜说法。我及诸佛皆随众生烦恼解欲。种种不同而为开演。令知诸法自心所见无外境界。舍二分别转心意识。非为成立圣自证处。大慧。菩萨摩诃萨应随于义莫依文字。依文字者堕于恶见。执着自宗而起言说。不能善了一切法相文辞章句。既自损坏亦坏于他。不能令人心得悟解。若能善知一切法相文辞句义悉皆通达。则能令自身受无相乐。亦能令他安住大乘。若能令他安住大乘。则得一切诸佛声闻缘觉及诸菩萨之所摄受。若得诸佛声闻缘觉及诸菩萨之所摄受。则能摄受一切众生。若能摄受一切众生。则能摄受一切正法。若能摄受一切正法则不断佛种。若不断佛种则得胜妙处。大慧。菩萨摩诃萨生胜妙处。欲令众生安住大乘。以十自在力现众色像。随其所宜说真实法。真实法者。无异无别不来不去。一切戏论悉皆息灭。是故大慧。善男子善女人。不应如言执着于义。何以故。真实之法离文字故。大慧。譬如有人以指指物。小儿观指不观于物。愚痴凡夫亦复如是。随言说指而生执着。乃至尽命终不能舍文字之指取第一义。大慧。譬如婴儿应食熟食。有人不解成熟方便。而食生者则发狂乱。不生不灭亦复如是。不方便修则为不善。是故宜应善修方便。莫随言说如观指端。大慧。实义者微妙寂静是涅槃因。言说者与妄想合流转生死。大慧。实义者从多闻得。多闻者谓善于义非善言说。善义者不随一切外道恶见。身自不随亦令他不随。是则名曰于义多闻。欲求义者应当亲近。与此相违著文字者宜速舍离</p>
<p>尔时大慧菩萨摩诃萨承佛威神。复白佛言。世尊。如来演说不生不灭非为奇特。何以故。一切外道亦说作者不生不灭。世尊亦说虚空涅槃及非数灭不生不灭。外道亦说作者因缘生于世间。世尊亦说无明爱业生诸世间。俱是因缘但名别耳。外物因缘亦复如是。是故佛说与外道说无有差别。外道说言。微尘胜妙自在生主等。如是九物不生不灭。世尊亦说一切诸法不生不灭。若有若无皆不可得。世尊。大种不坏。以其自相不生不灭。周流诸趣。不舍自性。世尊。分别虽稍变异。一切无非外道已说。是故佛法同于外道。若有不同愿佛为演。有何所以佛说为胜。若无别异外道即佛。以其亦说不生不灭故。世尊常说一世界中无有多佛。如向所说是则应有。佛言。大慧。我之所说不生不灭。不同外道不生不灭不生无常论。何以故。外道所说。有实性相不生不变。我不如是堕有无品。我所说法非有非无离生离灭。云何非无。如幻梦色种种见故。云何非有。色相自性非是有故。见不见故。取不取故。是故我说一切诸法非有非无。若觉惟是自心所见。住于自性分别不生。世间所作悉皆永息。分别者是凡愚事非贤圣耳。大慧。妄心分别不实境界。如乾闼婆城幻所作人。大慧。譬如小儿见乾闼婆城及以幻人商贾入出。迷心分别言有实事。凡愚所见生与不生有为无为悉亦如是。如幻人生如幻人灭。幻人其实不生不灭。诸法亦尔离于生灭。大慧凡夫虚妄起生灭见非诸圣人。言虚妄者。不如法性起颠倒见。颠倒见者。执法有性不见寂灭。不见寂灭故。不能远离虚妄分别。是故大慧。无相见胜。非是相见。相是生因。若无有相则无分别。不生不灭则是涅槃。大慧。言涅槃者。见如实处舍离分别心心所法。获于如来内证圣智。我说此是寂灭涅槃。尔时世尊重说颂言</p>
<p>　为除有生执　　成立无生义</p>
<p>　我说无因论　　非愚所能了</p>
<p>　一切法无生　　亦非是无法</p>
<p>　如干城幻梦　　虽有而无因</p>
<p>　空无生无性　　云何为我说</p>
<p>　离诸和合缘　　智慧不能见</p>
<p>　以是故我说　　空无生无性</p>
<p>　一一缘和合　　虽现而非有</p>
<p>　分析无和合　　非如外道见</p>
<p>　如梦及垂发　　野马与干城</p>
<p>　无因而妄现　　世事皆如是</p>
<p>　折伏有因论　　申述无生旨</p>
<p>　无生义若存　　法眼恒不灭</p>
<p>　我说无因论　　外道咸惊怖</p>
<p>　云何何所因　　复以何故生</p>
<p>　于何处和合　　而作无因论</p>
<p>　观察有为法　　非因非无因</p>
<p>　彼生灭论者　　所见从是灭</p>
<p>　为无故不生　　为待于众缘</p>
<p>　为有名无义　　愿为我宣说</p>
<p>　非无法不生　　亦非以待缘</p>
<p>　非有物而名　　亦非名无义</p>
<p>　一切诸外道　　声闻及缘觉</p>
<p>　十住非所行　　此是无生相</p>
<p>　远离诸因缘　　无有能作者</p>
<p>　惟心所建立　　我说是无生</p>
<p>　诸法非因生　　非无亦非有</p>
<p>　能所分别离　　我说是无生</p>
<p>　惟心无所见　　亦离于二性</p>
<p>　如是转所依　　我说是无生</p>
<p>　外物有非有　　其心无所取</p>
<p>　一切见咸断　　此是无生相</p>
<p>　空无性等句　　其义皆如是</p>
<p>　非以空故空　　无生故说空</p>
<p>　因缘共集会　　是故有生灭</p>
<p>　分散于因缘　　生灭则无有</p>
<p>　若离诸因缘　　则更无有法</p>
<p>　一性及异性　　凡愚所分别</p>
<p>　有无不生法　　俱非亦复然</p>
<p>　惟除众缘会　　于中见起灭</p>
<p>　随俗假言说　　因缘递钩琐</p>
<p>　若离因缘琐　　生义不可得</p>
<p>　我说惟钩琐　　生无故不生</p>
<p>　离诸外道过　　非凡愚所了</p>
<p>　若离缘钩琐　　别有生法者</p>
<p>　是则无因论　　破坏钩琐义</p>
<p>　如灯能照物　　钩琐现若然</p>
<p>　此则离钩琐　　别有于诸法</p>
<p>　无生则无性　　体相如虚空</p>
<p>　离钩琐求法　　愚夫所分别</p>
<p>　复有余无生　　众圣所得法</p>
<p>　彼生无生者　　是则无生忍</p>
<p>　一切诸世间　　无非是钩琐</p>
<p>　若能如是解　　此人心得定</p>
<p>　无明与爱业　　是则内钩琐</p>
<p>　种子泥轮等　　如为名为外</p>
<p>　若言有他法　　而从因缘生</p>
<p>　离于钩琐义　　此则非教理</p>
<p>　生法若非有　　彼为谁因缘</p>
<p>　展转而相生　　此是因缘义</p>
<p>　坚湿暖动等　　凡愚所分别</p>
<p>　但缘无有法　　故说无自性</p>
<p>　如医疗众病　　其论无差别</p>
<p>　以病不同故　　方药种种殊</p>
<p>　我为诸众生　　灭除烦恼病</p>
<p>　知其根胜劣　　演说诸法门</p>
<p>　非烦恼根异　　而有种种法</p>
<p>　惟有一大乘　　清凉八支道　</p>
<p>尔时大慧菩萨摩诃萨复白佛言。世尊。一切外道妄说无常。世尊亦言诸行无常是生灭法。未知此说是邪是正。所言无常复有几种。佛言。大慧。外道说有七种无常。非是我法。何等为七。谓有说始起即舍是名无常。生已不生无常性故。有说形处变坏是名无常。有说色即无常。有说色之变异是名无常。一切诸法相续不断。能令变异自然归灭。犹如乳酪前后变异。虽不可见然在法中坏一切法。有说物无常。有说物无物无常。有说不生无常。遍住一切诸法之中。其中物无物无常者。谓能造所造其相灭坏。大种自性本来无起。不生无常者。谓常与无常有无等法。如是一切皆无有起。乃至分析至于微尘亦无所见。以不起故说名无生。此是不生无常相。若不了此则堕外道生无常义。有物无常义有物无常者。谓于非常非无常处。自生分别。其义云何。彼立无常自不灭坏能坏诸法。若无无常坏一切法。法终不灭成于无有。如杖捶瓦石能坏于物而自不坏。此亦如是。大慧。现见无常与一切法。无有能作所作差别。云此是无常。此是所作无差别故。能作所作应俱是常。不见有因。能令诸法成于无故。大慧。诸法坏灭实亦有因。但非凡愚之所能了。大慧。异因不应生于异果。若能生者。一切异法应并相生。彼法此法能生所生应无有别。现见有别。云何异因生于异果。大慧。若无常性是有法者。应同所作自是无常。自无常故。所无常法皆应是常。大慧。若无常性住诸法中。应同诸法堕于三世。与过去色同时已灭。未来不生现在俱坏。一切外道计四大种体性不坏色者。即是大种差别大种造色。离异不异故。其自性亦不坏灭。大慧。三有之中能造所造。莫不皆是生住灭相。岂更别有无常之性。能生于物而不灭耶。始造即舍无常者。非大种互造大种。以各别故。非自相造。以无异故。非复共造。以乖离故。当知非是始造无常。形状坏无常者。此非能造及所造坏。但形状坏。其义云何。谓分柝色乃至微尘。但灭形状长短等见。不灭能造所造色体。此见堕在数论之中。色即是无常者。谓此即是形状无常非大种性。若大种性亦无常者则无世事。无世事者。当知则堕卢迦耶见以见一切法自相生惟有言说故。转变无常者。谓色体变非大种变。譬如以金作庄严具。严具有变而金无改。此亦如是。大慧。如是等种种外道。虚妄分别见无常性。彼作是说。火不能烧诸火自相。但各分散。若能烧者。能造所造则皆断灭。大慧。我说诸法非常无常。何以故。不取外法故。三界唯心故。不说诸相故。大种性处种种差别不生不灭故。非能造所造故。能取所取二种体性一切皆从分别起故。如实而知二取性故。了达惟是自心现故。离外有无二种见故。离有无见则不分别能所造故。大慧。世间出世间及出世间上上诸法。惟是自心非常非无常。不能了达堕于外道二边恶见。大慧。一切外道不能解了此三种法。依自分别而起言说着无常性。大慧。此三种法所有语言分别境界。非诸凡愚之所能知。尔时世尊重说颂言</p>
<p>　始造即便舍　　形状有转变</p>
<p>　色物等无常　　外道妄分别</p>
<p>　诸法无坏灭　　诸大自性住</p>
<p>　外道种种见　　如是说无常</p>
<p>　彼诸外道众　　皆说不生灭</p>
<p>　诸大性自常　　谁是无常法</p>
<p>　能取及所取　　一切惟是心</p>
<p>　二种从心现　　无有我我所</p>
<p>　梵天等诸法　　我说惟是心</p>
<p>　若离于心者　　一切不可得　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 