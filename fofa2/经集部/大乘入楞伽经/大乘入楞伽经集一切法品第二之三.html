<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘入楞伽经卷第三</p>
<p>　　　　大周于阗国三藏法师实叉难陀奉　敕译</p>
<p>　　集一切法品第二之三</p>
<p>尔时大慧菩萨摩诃萨复白佛言。世尊。愿为我说言说分别相心法门。我及诸菩萨摩诃萨善知此故。通达能说所说二义。疾得阿耨多罗三藐三菩提。令一切众生于二义中而得清净。佛言。大慧。有四种言说分别相。所谓相言说。梦言说计着过恶言说。无始妄想言说。大慧。相言说者。所谓执着自分别色相生。梦言说者。谓梦先所经境界觉已忆念。依不实境生。计着过恶言说者。谓忆念怨仇先所作业生。无始妄想言说者。以无始戏论妄执习气生。是为四。大慧复言。世尊。愿更为说言语分别所行之相。何处何因云何而起。佛言。大慧。依头胸喉鼻唇齶齿舌和合而起。大慧复言。世尊。言语分别为异不异。佛言。大慧非异非不异。何以故。分别为因起言语故。若异者分别不应为因。若不异者语言不应显义。是故非异亦非不异。大慧复言。世尊。为言语是第一义。为所说是第一义。佛告大慧。非言语是亦非所说。何以故。第一义者是圣乐处因言而入。非即是言。第一义者是圣智内自证境。非言语分别智境。言语分别不能显示。大慧。言语者起灭动摇展转因缘生。若展转缘生。于第一义不能显示。第一义者无自他相。言语有相不能显示。第一义者但唯自心。种种外想悉皆无有。言语分别不能显示。是故大慧。应当远离言语分别。尔时世尊重说颂言</p>
<p>　诸法无自性　　亦复无言说</p>
<p>　不见空空义　　愚夫故流转</p>
<p>　一切法无性　　离语言分别</p>
<p>　诸有如梦化　　非生死涅槃</p>
<p>　如王及长者　　为令诸子喜</p>
<p>　先示相似物　　后赐真实者</p>
<p>　我今亦复然　　先说相似法</p>
<p>　后乃为其演　　自证实际法　</p>
<p>尔时大慧菩萨摩诃萨复白佛言。世尊。愿为我说离一异俱不俱有无非有无常无常等。一切外道所不能行。自证圣智所行境界。远离妄计自相共相。入于真实第一义境。渐净诸地入如来位。以无功用本愿力故。如如意宝普现一切无边境界。一切诸法皆是自心所见差别。令我及余诸菩萨等于如是等法。离妄计自性自共相见。速证阿耨多罗三藐三菩提。普令众生具足圆满一切功德。佛言。大慧。善哉善哉。汝哀愍世间请我此义。多所利益多所安乐。大慧。凡夫无智不知心量。妄习为因执着外物。分别一异俱不俱有。无非有无常无常等一切自性。大慧。譬如群兽为渴所逼。于热时焰而生水想。迷惑驰趣不知非水。愚痴凡夫亦复如是。无始戏论分别所熏。三毒烧心乐色境界。见生住灭取内外法。堕一异等执着之中。大慧。如乾闼婆城非城非非城。无智之人无始时来。执着城种妄习熏故。而作城想。外道亦尔。以无始来妄习熏故。不能了达自心所现。着一异等种种言说。大慧。譬如有人梦见男女象马车步城邑园林种种严饰。觉已忆念彼不实事。大慧。汝意云何。如是之人是黠慧不。答言不也。大慧。外道亦尔。恶见所噬不了唯心。执着一异有无等见。大慧。譬如画像无高无下。愚夫妄见作高下想。未来外道亦复如是。恶见熏习妄心增长。执一异等自坏坏他。于离有无无生之论。亦说为无。此谤因果拔善根本。应知此人分别有无起自他见。当堕地狱。欲求胜法宜速远离。大慧。譬如翳目见有毛轮。互相谓言此事希有。而此毛轮非有非无。见不见故。外道亦尔。恶见分别执着一异俱不俱等。诽谤正法自陷陷他。大慧。譬如火轮实非是轮。愚夫取着非诸智者。外道亦尔。恶见乐欲执着一异俱不俱等。一切法生。大慧。譬如水泡似玻璃珠。愚夫执实奔驰而取。然彼水泡非珠非非珠。取不取故。外道亦尔。恶见分别习气所熏。说非有为生坏于缘有。复次大慧。立三种量已。于圣智内证离二自性法。起有性分别。大慧。诸修行者。转心意识离能所取。住如来地自证圣法。于有及无。不起于想。大慧。诸修行者。若于境界起有无执。则着我人众生寿者。大慧。一切诸法自相共相。是化佛说非法佛说。大慧。化佛说法但顺愚夫所起之见。不为显示自证圣智三昧乐境。大慧。譬如水中有树影现。彼非影非非影。非树形非非树形。外道亦尔。诸见所熏不了自心。于一异等而生分别。大慧。譬如明镜无有分别。随顺众缘。现诸色像。彼非像非非像而见像非像。愚夫分别而作像想。外道亦尔。于自心所现种种形像。而执一异俱不俱相。大慧。譬如谷响依于风水人等音声和合而起。彼非有非无。以闻声非声故。外道亦尔。自心分别熏习力故。起于一异俱不俱见。大慧。譬如大地无草木处日光照触焰水波动。彼非有非无。以倒想非想故。愚痴凡夫亦复如是。无始戏论恶习所熏。于圣智自证法性门中。见生住灭一异有无俱不俱性。大慧。譬如木人及以起尸。以毗舍阇机关力故。动摇运转云为不绝。无智之人取以为实。愚痴凡夫亦复如是。随逐外道起诸恶见。着一异等虚妄言说。是故大慧。当于圣智所证法中离生住灭一异有无俱不俱等一切分别。尔时世尊重说颂言</p>
<p>　诸识蕴有五　　犹如水树影</p>
<p>　所见如幻梦　　不应妄分别</p>
<p>　三有如阳焰　　幻梦及毛轮</p>
<p>　若能如是观　　究竟得解脱</p>
<p>　譬如热时焰　　动转迷乱心</p>
<p>　渴兽取为水　　而实无水事</p>
<p>　如是识种子　　动转见境界</p>
<p>　如翳者所见　　愚夫生执着</p>
<p>　无始生死中　　执着所缘覆</p>
<p>　退舍令出离　　如因[打-丁+屑]出[打-丁+屑]</p>
<p>　幻咒机所作　　浮云梦电光</p>
<p>　观世恒如是　　永断三相续</p>
<p>　此中无所有　　如空中阳焰</p>
<p>　如是知诸法　　则为无所知</p>
<p>　诸蕴如毛轮　　于中妄分别</p>
<p>　唯假施设名　　求相不可得</p>
<p>　如画垂发幻　　梦乾闼婆城</p>
<p>　火轮热时焰　　实无而见有</p>
<p>　如是常无常　　一异俱不俱</p>
<p>　无始系缚故　　愚夫妄分别</p>
<p>　明镜水净眼　　摩尼妙宝珠</p>
<p>　于中现色像　　而实无所有</p>
<p>　心识亦如是　　普现众色相</p>
<p>　如梦空中焰　　亦如石女儿　</p>
<p>复次大慧。诸佛说法离于四句。谓离一异俱不俱及有无等建立诽谤。大慧。诸佛说法以谛缘起灭道解脱而为其首。非与胜性．自在．宿作．自然．时．微尘等而共相应。大慧。诸佛说法为净惑智二种障故。次第令住一百八句无相法中。而善分别诸乘地相。犹如商主善导众人。复次大慧。有四种禅。何等为四。谓愚夫所行禅。观察义禅。攀缘真如禅。诸如来禅。大慧。云何愚夫所行禅。谓声闻缘觉诸修行者。知人无我。见自他身骨锁相连皆是无常苦不净相。如是观察坚着不舍。渐次增胜至无想灭定。是名愚夫所行禅。云何观察义禅。谓知自共相人无我已。亦离外道自他俱作。于法无我诸地相义。随顺观察。是名观察义禅。云何攀缘真如禅。谓若分别无我有二是虚妄念。若如实知彼念不起。是名攀缘真如禅。云何诸如来禅。谓入佛地住自证圣智三种乐。为诸众生作不思议事。是名诸如来禅。尔时世尊重说颂言</p>
<p>　愚夫所行禅　　观察义相禅</p>
<p>　攀缘真如禅　　如来清净禅</p>
<p>　修行者在定　　观见日月形</p>
<p>　波头摩深险　　虚空火及画</p>
<p>　如是种种相　　堕于外道法</p>
<p>　亦堕于声闻　　辟支佛境界</p>
<p>　舍离此一切　　住于无所缘</p>
<p>　是则能随入　　如如真实相</p>
<p>　十方诸国土　　所有无量佛</p>
<p>　悉引光明手　　而摩是人顶　</p>
<p>尔时大慧菩萨摩诃萨复白佛言。世尊。诸佛如来所说涅槃说何等法名为涅槃。佛告大慧。一切识自性习气。及藏识意意识见习转已。我及诸佛说名涅槃。即是诸法性空境界。复次大慧。涅槃者。自证圣智所行境界。远离断常及以有无。云何非常。谓离自相共相诸分别故。云何非断。谓去来现在一切圣者自证智所行故。复次大慧。大般涅槃不坏不死。若死者应更受生。若坏者应是有为。是故涅槃不坏不死。诸修行者之所归趣。复次大慧。无舍无得故。非断非常故。不一不异故。说名涅槃。复次大慧。声闻缘觉知自共相舍离愦闹。不生颠倒不起分别。彼于其中生涅槃想。复次大慧。有二种自性相。何者为二。谓执着言说自性相。执着诸法自性相。执着言说自性相者。以无始戏论执着言说习气故起。执着诸法自性相着。以不觉自心所现故起。复次大慧。诸佛有二种加持。持诸菩萨。令顶礼佛足请问众义。云何为二。谓令入三昧。及身现其前手灌其顶。大慧。初地菩萨摩诃萨蒙诸佛持力故。入菩萨大乘光明定。入已十方诸佛普现其前身语加持。如金刚藏及余成就如是功德相菩萨摩诃萨者是。大慧。此菩萨摩诃萨蒙佛持力入三昧已。于百千劫集诸善根。渐入诸地善能通达治所治相。至法云地处大莲花微妙宫殿。坐于宝座。同类菩萨所共围绕。首戴宝冠身如黄金。瞻卜花色如盛满月。放大光明。十方诸佛舒莲花手。于其座上而灌其顶。如转轮王太子受灌顶已而得自在。此诸菩萨亦复如是。是名为二。诸菩萨摩诃萨为二种持之所持故。即能亲见一切诸佛。异则不能。复次大慧。诸菩萨摩诃萨。入于三昧现通说法。如是一切皆由诸佛二种持力。大慧。若诸菩萨离佛加持能说法者。则诸凡夫亦应能说大慧。山林草树城郭宫殿及诸乐器如来至处。以佛持力尚演法音。况有心者。聋盲喑哑离苦解脱。大慧。如来持力有如是等广大作用。大慧菩萨复白佛言。何故如来以其持力。令诸菩萨入于三昧及殊胜地中手灌其顶。佛言。大慧。为欲令其远离魔业诸烦恼故。为令不堕声闻地故。为令速入如来地故。令所得法倍增长故。是故诸佛以加持力持诸菩萨。大慧。若不如是。彼菩萨便堕外道及以声闻魔境之中。则不能得无上菩提。是故如来以加持力摄诸菩萨。尔时世尊重说颂言</p>
<p>　世尊清净愿　　有大加持力</p>
<p>　初地十地中　　三昧及灌顶　</p>
<p>尔时大慧菩萨摩诃萨。复白佛言。世尊。佛说缘起。是由作起非自体起。外道亦说胜性自在时我微尘生于诸法。今佛世尊。但以异名说作缘起。非义有别。世尊。外道亦说以作者故从无生有。世尊亦说以因缘故一切诸法本无而生生已归灭。如佛所说。无明缘行乃至老死。此说无因非说有因。世尊说言此有故彼有。若一时建立非次第相待者。其义不成。是故外道说胜。非如来也。何以故。外道说因不从缘生而有所生。世尊所说。果待于因因复待因。如是展转成无穷过。又此有故彼有者。则无有因。佛言。大慧。我了诸法唯心所现无能取所取。说此有故彼有。非是无因及因缘过失。大慧。若不了诸法唯心所现。计有能取及以所取。执着外境若有若无。彼有是过非我所说。大慧菩萨。复白佛言。世尊有言说故必有诸法。若无诸法言依何起。佛言。大慧虽无诸法亦有言说。岂不现见龟毛兔角石女儿等。世人于中皆起言说。大慧。彼非有非非有。而有言说耳。大慧。如汝所说。有言说故有诸法者。此论则坏。大慧。非一切佛土皆有言说言说者假安立耳。大慧。或有佛土瞪视显法。或现异相。或复扬眉。或动目睛。或示微笑嚬呻謦欬忆念动摇。以如是等而显于法。大慧。如不瞬世界妙香世界及普贤如来佛土之中。但瞪视不瞬。令诸菩萨获无生法忍及诸胜三昧。大慧。非由言说而有诸法。此世界中蝇蚁等虫。虽无言说成自事故。尔时世尊重说颂言</p>
<p>　如虚空兔角　　及与石女儿</p>
<p>　无而有言说　　妄计法如是</p>
<p>　因缘和合中　　愚夫妄谓生</p>
<p>　不能如实解　　流转于三有　</p>
<p>尔时大慧菩萨摩诃萨。复白佛言。世尊。所说常声依何处说。佛言。大慧。依妄法说。以诸妄法圣人亦现然不颠倒。大慧。譬如阳焰火轮垂发乾闼婆城梦幻镜像。世无智者生颠倒解。有智不然然非不现。大慧。妄法现时无量差别。然非无常。何以故。离有无故。云何离有无。一切愚夫种种解故。如恒河水有见不见。饿鬼不见不可言有。余所见故不可言无。圣于妄法离颠倒见。大慧。妄法是常。相不异故。非诸妄法有差别相。以分别故而有别异。是故妄法其体是常。大慧。云何而得妄法真实。谓诸圣者于妄法中不起颠倒。非颠倒觉。若于妄法有少分想。则非圣智有少想者。当知则是愚夫戏论非圣言说。大慧。若分别妄法是倒非倒。彼则成就二种种性。谓圣种性。凡夫种性。大慧。圣种性者。彼复三种。谓声闻缘觉佛乘别故。大慧。云何愚夫分别妄法生声闻乘种性。所谓计着自相共相。大慧。何谓复有愚夫分别妄法成缘觉乘种性。谓即执着自共相时离于愦闹。大慧。何谓智人分别妄法而得成就佛乘种性。所谓了达一切唯是自心分别所见无有外法。大慧。有诸愚夫分别妄法种种事物。决定如是决定不异。此则成就生死乘性。大慧。彼妄法中种种事物。非即是物亦非非物。大慧。即彼妄法。诸圣智者。心意意识诸恶习气自性法转依故。即说此妄名为真如。是故真如离于心识。我今明了显示此句。离分别者。悉离一切诸分别故。大慧菩萨白言。世尊。所说妄法为有为无。佛言如幻无执着相故。若执着相体是有者。应不可转。则诸缘起。应如外道说作者生。大慧又言。若诸妄法同于幻者。此则当与余妄作因。佛言大慧。非诸幻事为妄惑因。以幻不生诸过恶故。以诸幻事无分别故。大慧。夫幻事者。从他明咒而得生起。非自分别过习力起。是故幻事不生过恶。大慧。此妄惑法唯是愚夫心所执着。非诸圣者。尔时世尊重说颂言</p>
<p>　圣不见妄法　　中间亦非实</p>
<p>　以妄即真故　　中间亦真实</p>
<p>　若离于妄法　　而有相生者</p>
<p>　此还即是妄　　如翳未清净　</p>
<p>复次大慧。见诸法非幻无有相似。故说一切法如幻。大慧言。世尊。为依执着种种幻相。言一切法犹如幻耶。为异依此执着颠倒相耶。若依执着种种幻相。言一切法犹如幻者。世尊。非一切法悉皆如幻。何以故。见种种色相不无因故。世尊。都无有因令种种色相显现如幻。是故世尊。不可说言依于执着种种幻相。言一切法与幻相似。佛言。大慧。不依执着种种幻相言一切法如幻。大慧。以一切法不实速灭如电故说如幻。大慧。譬如电光见已即灭。世间凡愚悉皆现见一切诸法。依自分别自共相现亦复如是。以不能观察无所有故。而妄计着种种色相。尔时世尊重说颂言</p>
<p>　非幻无相似　　亦非有诸法</p>
<p>　不实速如电　　如幻应当知　</p>
<p>尔时大慧菩萨摩诃萨。复白佛言。世尊如佛先说。一切诸法皆悉无生。又言如幻。将非所说前后相违。佛言。大慧。无有相违。何以故。我了于生即是无生。唯是自心之所见故。若有若无一切外法。见其无性本不生故。大慧。为离外道因生义故。我说诸法皆悉不生。大慧。外道群聚共兴恶见。言从有无生一切法。非自执着分别为缘。大慧。我说诸法非有无生故名无生。大慧。说诸法者。为令弟子知依诸业摄受生死遮其无有断灭见故。大慧。说诸法相犹如幻者。令离诸法自性相故。为诸凡愚堕恶见欲不知诸法唯心所现。为令远离执着因缘生起之相。说一切法如幻如梦。彼诸愚夫执着恶见欺诳自他。不能明见一切诸法如实住处。大慧见一切法如实处者。谓能了达唯心所现。尔时世尊重说颂言</p>
<p>　无作故无生　　有法摄生死</p>
<p>　了达如幻等　　于相不分别　</p>
<p>复次大慧。我当说名句文身相。诸菩萨摩诃萨善观此相了达其义。疾得阿耨多罗三藐三菩提。复能开悟一切众生。大慧。名身者。谓依事立名。名即是身。是名名身。句身者。谓能显义决定究竟。是名句身。文身者。谓由于此能成名句。是名文身。复次大慧。句身者。谓句事究竟。名身者。谓诸字名各各差别。如从阿字乃至呵字。文身者。谓长短高下。复次句身者。如足迹。如衢巷中人畜等迹。名谓非色四蕴。以名说故。文谓名之自相。由文显故。是名名句文身。此名句文身相汝应修学。尔时世尊重说颂言</p>
<p>　名身与句身　　及字身差别</p>
<p>　凡愚所计着　　如象溺深泥　</p>
<p>复次大慧。未来世中有诸邪智恶思觉者。离如实法以见一异俱不俱相。问诸智者。彼即答言。此非正问。谓色与无常。为异为不异。如是涅槃诸行。相所相。依所依。造所造。见所见。地与微尘。智与智者。为异为不异。如是等不可记事次第而问。世尊。说此当止记答。愚夫无智非所能知。佛欲令其离惊怖处不为记说。大慧。不记说者。欲令外道永得出离作者见故。大慧。诸外道众计有作者。作如是说。命即是身命异身异。如是等说名无记论。大慧。外道痴惑说无记论。非我教中说离能所取不起分别。云何可止。大慧。若有执着能取所取。不了唯是自心所见。彼应可止。大慧。诸佛如来以四种记论为众生说法。大慧。止记论者我别时说。以根未熟且止说故</p>
<p>复次大慧。何故一切法不生。以离能作所作无作者故。何以一切法无自性。以证智观自相共相不可得故。何故一切法无来去。以自共相来无所从去无所至故。何故一切法不灭。谓一切法无性相故。不可得故。何故一切法无常。谓诸相起无常性故。何故一切法常。谓诸相起即是不起。无所有故。无常性常。是故我说一切法常。尔时世尊重说颂言</p>
<p>　一向及返问　　分别与置答</p>
<p>　如是四种说　　摧伏诸外道</p>
<p>　数论与胜论　　言有非有生</p>
<p>　如是等诸说　　一切皆无记</p>
<p>　以智观察时　　体性不可得</p>
<p>　以彼无可说　　故说无自性　</p>
<p>尔时大慧菩萨摩诃萨。复白佛言。世尊。愿为我说诸须陀洹须陀洹果行差别相。我及诸菩萨摩诃萨闻是义故。于须陀洹斯陀含阿那含阿罗汉方便相。皆得善巧。如是而为众生演说。令其证得二无我法净除二障。于诸地相渐次通达。获于如来不可思议智慧境界。如众色摩尼。普令众生悉得饶益。佛言。谛听当为汝说。大慧言唯。佛言。大慧。诸须陀洹须陀洹果差别有三。谓下中上。大慧。下者于诸有中极七反生。中者三生五生。上者即于此生而入涅槃。大慧。此三种人断三种结。谓身见疑戒禁取。上上胜进得阿罗汉果。大慧。身见有二种。谓俱生及分别。如依缘起有妄计性。大慧。譬如依止缘起性故种种妄计执着性生。彼法但是妄分别相。非有非无。非亦有亦无。凡夫愚痴而横执着。犹如渴兽妄生水想。此分别身见无智慧故久远相应。见人无我即时舍离。大慧。俱生身见。以普观察自他之身。受等四蕴无色相故。色由大种而得生故。是诸大种互相因故。色不集故。如是观已。明见有无即时舍离。舍身见故贪则不生。是名身见相。大慧。疑相者。于所证法善见相故。及先二种身见分别断故。于诸法中疑不得生。亦不于余生大师想为净不净。是名疑相。大慧。何故须陀洹不取戒禁。谓以明见生处苦相。是故不取。夫其取者。谓诸凡愚于诸有中贪着世乐。苦行持戒愿生于彼。须陀洹人不取是相。惟求所证最胜无漏无分别法。修行戒品。是名戒禁取相。大慧。须陀洹人舍三结故离贪嗔痴。大慧白言。贪有多种舍何等贪。佛言。大慧。舍于女色缠绵贪欲。见此现乐生来苦故。又得三昧殊胜乐故。是故舍彼非涅槃贪。大慧。云何斯陀含果。谓不了色相起色分别。一往来已善修禅行。尽苦边际而般涅槃。是名斯陀含。大慧。云何阿那含果。谓于过未现在色相起有无见。分别过恶随眠不起。永舍诸结更不还来。是名阿那含。大慧。阿罗汉者。谓诸禅三昧解脱力通悉已成就。烦恼诸苦分别永尽。是名阿罗汉。大慧言。世尊。阿罗汉有三种。谓一向趣寂。退菩提愿。佛所变化。此说何者。佛言。大慧。此说趣寂非是其余。大慧。余二种人。谓已曾发巧方便愿。及为庄严诸佛众会于彼示生。大慧。于虚妄处说种种法。所谓证果禅者及禅皆性离故。自心所见得果相故。大慧。若须陀洹作如是念。我离诸结则有二过。谓堕我见及诸结不断。复次大慧。若欲超过诸禅无量无色界者。应离自心所见诸相。大慧。想受灭三昧。超自心所见境者不然。不离心故。尔时世尊重说颂言</p>
<p>　诸禅与无量　　无色四摩提</p>
<p>　及以想受灭　　惟心不可得</p>
<p>　预流一来果　　不还阿罗汉</p>
<p>　如是诸圣人　　悉依心妄有</p>
<p>　禅者禅所缘　　断惑见真谛</p>
<p>　此皆是妄想　　了知即解脱　</p>
<p>复次大慧。有二种觉智。谓观察智。及取相分别执着建立智。观察智者。谓观一切法。离四句不可得。四句者。谓一异俱不俱有非有常无常等。我以诸法离此四句。是故说言一切法离。大慧。如是观法汝应修学。云何取相分别执着建立智。谓于坚湿暖动诸大种性。取相执着虚妄分别。以宗因喻而妄建立。是名取相分别执着建立智。是名二种觉智相。菩萨摩诃萨知此智相。即能通达人法无我。以无相智于解行地善巧观察。入于初地得百三昧。以胜三昧力见百佛百菩萨。知前后际各百劫事。光明照曜百佛世界。善能了知上上地相。以胜愿力变现自在。至法云地而受灌顶。入于佛地十无尽愿成就众生。种种应现无有休息。而恒安住自觉境界三昧胜乐。复次大慧。菩萨摩诃萨当善了知大种造色。云何了知。大慧。菩萨摩诃萨应如是观。彼诸大种真实不生。以诸三界但是分别。惟心所现无有外物。如是观时大种所造悉皆性离超过四句无我我所。住如实处成无生相。大慧。彼诸大种云何造色。大慧。谓虚妄分别津润大种成内外水界。炎盛大种成内外火界。飘动大种成内外风界。色分段大种成内外地界。离于虚空。由执着邪谛。五蕴聚集大种造色生。大慧。识者以执着种种言说境界。为因起故。于余趣中相续受生。大慧。地等造色有大种因。非四大种为大种因。何以故。谓若有法有形相者。则是所作非无形者。大慧。此大种造色相外道分别。非是我说。复次大慧。我今当说五蕴体相。谓色受想行识。大慧。色谓四大及所造色。此各异相受等非色。大慧。非色诸蕴。犹如虚空无有四数。大慧。譬如虚空超过数相。然分别言此是虚空。非色诸蕴亦复如是。离诸数相。离有无等四种句故。数相者愚夫所说非诸圣者。诸圣但说如幻所作。唯假施设离异不异。如梦如像无别所有。不了圣智所行境故。见有诸蕴分别现前。是名诸蕴自性相。大慧。如是分别汝应舍离。舍离此已说寂静法。断一切刹诸外道见。净法无我入远行地。成就无量自在三昧。获意生身。如幻三昧力通自在皆悉具足。犹如大地普益群生</p>
<p>复次大慧。涅槃有四种。何等为四。谓诸法自性无性涅槃。种种相性无性涅槃。觉自相性无性涅槃。断诸蕴自共相流注涅槃。大慧。此四涅槃是外道义。非我所说。大慧。我所说者。分别尔炎识灭名为涅槃。大慧言。世尊。岂不建立八种识耶。佛言建立。大慧言。若建立者。云何但说意识灭非七识灭。佛言。大慧。以彼为因及所缘故。七识得生。大慧。意识分别境界起执着时。生诸习气长养藏识。由是意俱我我所执思量随转无别体相。藏识为因为所缘故。执着自心所现境界。心聚生起展转为因。大慧。譬如海浪自心所现境界风吹而有起灭。是故意识灭时七识亦灭。尔时世尊重说颂曰</p>
<p>　我不以自性　　及以于作相</p>
<p>　分别境识灭　　如是说涅槃</p>
<p>　意识为心因　　心为意境界</p>
<p>　因及所缘故　　诸识依止生</p>
<p>　如大瀑流尽　　波浪则不起</p>
<p>　如是意识灭　　种种识不生　</p>
<p>复次大慧。我今当说妄计自性差别相。令汝及诸菩萨摩诃萨善知此义。超诸妄想证圣智境。知外道法。远离能取所取分别。于依他起种种相中。不更取着妄所计相。大慧。云何妄计自性差别相。所谓言说分别所说分别。相分别财分别。自性分别。因分别。见分别。理分别。生分别。不生分别。相属分别。缚解分别。大慧。此是妄计自性差别相。云何言说分别。谓执着种种美妙音词。是名言说分别。云何所说分别。谓执有所说事。是圣智所证境依此起说。是名所说分别。云何相分别。谓即于彼所说事中。如渴兽想。分别执着坚湿暖动等一切诸相。是名相分别云何财分别。谓取着种种金银等宝。而起言说。是名财分别。云何自性分别。谓以恶见如是分别此自性。决定非余。是名自性分别。云何因分别。谓于因缘分别有无。以此因相而能生故。是名因分别。云何见分别。谓诸外道恶见。执著有无一异俱不俱等。是名见分别。云何理分别。谓有执着我我所相。而起言说。是名理分别。云何生分别。谓计诸法若有若无从缘而生。是名生分别。云何不生分别。谓计一切法本来不生未有诸缘而先有体不从因起。是名不生分别。云何相属分别。谓此与彼递相系属。如针与线。是名相属分别。云何缚解分别。谓执因能缚而有所缚。如人以绳方便力故缚已复解。是名缚解分别。大慧。此是妄计性差别相。一切凡愚于中执着若有若无。大慧。于缘起中。执着种种妄计自性。如依于幻见种种物。凡愚分别见异于幻。大慧。幻与种种非异非不异。若异者。应幻非种种因。若一者。幻与种种应无差别。然见差别。是故非异非不异。大慧。汝及诸菩萨摩诃萨于幻有无不应生着。尔时世尊重说颂言</p>
<p>　心为境所缚　　觉想智随转</p>
<p>　无相最胜处　　平等智慧生</p>
<p>　在妄计是有　　于缘起则无</p>
<p>　妄计迷惑取　　缘起离分别</p>
<p>　种种支分生　　如幻不成就</p>
<p>　虽现种种相　　妄分别则无</p>
<p>　彼相即是过　　皆从心缚生</p>
<p>　妄计者不了　　分别缘起法</p>
<p>　此诸妄计性　　皆即是缘起</p>
<p>　妄计有种种　　缘起中分别</p>
<p>　世俗第一义　　第三无因生</p>
<p>　妄计是世俗　　断则圣境界</p>
<p>　如修观行者　　于一种种现</p>
<p>　于彼无种种　　妄计相如是</p>
<p>　如目种种翳　　妄想见众色</p>
<p>　彼无色非色　　不了缘起然</p>
<p>　如金离尘垢　　如水离泥浊</p>
<p>　如虚空无云　　妄想净如是</p>
<p>　无有妄计性　　而有于缘起</p>
<p>　建立及诽谤　　斯由分别坏</p>
<p>　若无妄计性　　而有缘起者</p>
<p>　无法而有法　　有法从无生</p>
<p>　依因于妄计　　而得有缘起</p>
<p>　相名常相随　　而生于妄计</p>
<p>　以缘起依妄　　究竟不成就</p>
<p>　是时现清净　　名为第一义</p>
<p>　妄计有十二　　缘起有六种</p>
<p>　自证真如境　　彼无有差别</p>
<p>　五法为真实　　三自性亦尔</p>
<p>　修行者观此　　不越于真如</p>
<p>　依于缘起相　　妄计种种名</p>
<p>　彼诸妄计相　　皆因缘起有</p>
<p>　智慧善观察　　无缘无妄计</p>
<p>　真实中无物　　云何起分别</p>
<p>　圆成若是有　　此则离有无</p>
<p>　既已离有无　　云何有二性</p>
<p>　妄计有二性　　二性是安立</p>
<p>　分别见种种　　清净圣所行</p>
<p>　妄计种种相　　缘起中分别</p>
<p>　若异此分别　　则堕外道论</p>
<p>　以诸妄见故　　妄计于妄计</p>
<p>　离此二计者　　则为真实法　</p>
<p>大慧菩萨摩诃萨。复白佛言。世尊。惟愿为说自证圣智行相及一乘行相。我及诸菩萨摩诃萨得此善巧。于佛法中不由他悟。佛言谛听当为汝说。大慧言唯。佛言。大慧。菩萨摩诃萨依诸圣教无有分别。独处闲静观察自觉。不由他悟离分别见。上上升进入如来地。如是修行。名自证圣智行相。云何名一乘行相。谓得证知一乘道故。云何名为知一乘道。谓离能取所取分别如实而住。大慧。此一乘道惟除如来。非外道二乘梵天王等之所能得。大慧白佛言。世尊。何故说有三乘不说一乘。佛言。大慧。声闻缘觉。无自般涅槃法故。我说一乘。以彼但依如来所说调伏远离。如是修行而得解脱。非自所得。又彼未能除灭智障及业习气。未觉法无我。未名不思议变易死。是故我说以为三乘。若彼能除一切过习觉法无我。是时乃离三昧所醉。于无漏界而得觉悟已。于出世上上无漏界中修诸功德。普使满足获不思议自在法身。尔时世尊重说颂言</p>
<p>　天乘及梵乘　　声闻缘觉乘</p>
<p>　诸佛如来乘　　诸乘我所说</p>
<p>　乃至有心起　　诸乘未究竟</p>
<p>　彼心转灭已　　无乘及乘者</p>
<p>　无有乘建立　　我说为一乘</p>
<p>　为摄愚夫故　　说诸乘差别</p>
<p>　解脱有三种　　谓离诸烦恼</p>
<p>　及以法无我　　平等智解脱</p>
<p>　譬如海中木　　常随波浪转</p>
<p>　声闻心亦然　　相风所漂激</p>
<p>　虽灭起烦恼　　犹被习气缚</p>
<p>　三昧酒所醉　　住于无漏界</p>
<p>　彼非究竟趣　　亦复不退转</p>
<p>　以得三昧身　　乃至劫不觉</p>
<p>　譬如昏醉人　　酒消然后悟</p>
<p>　声闻亦如是　　觉后当成佛　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 