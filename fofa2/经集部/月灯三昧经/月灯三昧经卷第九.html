<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>月灯三昧经卷第九</p>
<p>　　　　高齐天竺三藏那连提耶舍译</p>
<p>尔时世尊。即说偈言</p>
<p>　我于往昔修行时　　为王号曰勇健得</p>
<p>　尔时有城名珍宝　　彼王出城诣园林</p>
<p>　乘驾宝车遇比丘　　端正殊特甚微妙</p>
<p>　三十二相以庄严　　光明普照于十方</p>
<p>　善花月名遍诸域　　安住慈悲能利益</p>
<p>　为救众生故入城　　功德威势极端严</p>
<p>　我时颜貌不如彼　　遂起增上妒嫉心</p>
<p>　爱欲媅荒所缠结　　恐彼比丘夺王位</p>
<p>　昔具千子为眷属　　乘驾宝车从我后</p>
<p>　种种宝冠自庄严　　行如忉利诸天子</p>
<p>　于彼子中五百子　　悉着妙宝摩尼履</p>
<p>　宝冠璎珞自严饰　　金网弥覆于车上</p>
<p>　婇女眷属有八万　　一切端妙悉严丽</p>
<p>　升于宝舆见比丘　　端正犹如须弥山</p>
<p>　彼见悉皆如父想　　各发无上菩提心</p>
<p>　从彼受于净梵行　　脱胜璎珞散比丘</p>
<p>　我寻起上嫉妒意　　便生嗔怒秽浊心</p>
<p>　豪富惑乱敕子言　　可杀我前立比丘</p>
<p>　诸子闻父教敕已　　深怀忧恼白父曰</p>
<p>　愿王勿作如是语　　我终不能杀此人</p>
<p>　若有割截我身分　　经于恒沙多亿劫</p>
<p>　终不能杀是法师　　以从彼发道心故</p>
<p>　于彼尊所发是心　　愿我得佛人中胜</p>
<p>　趣菩提者不为恶　　我等悉是佛日子</p>
<p>　王闻诸子如是语　　即敕奴言唤旃陀</p>
<p>　速呼魁脍杀比丘　　在我宫人前立者</p>
<p>　寻时将于杀者来　　号曰难提极暴恶</p>
<p>　手执利刀而鉴治　　截此比丘为八分</p>
<p>　比丘被斩身无血　　割处流出千种光</p>
<p>　亦有功德吉祥轮　　是文肉里炳然现</p>
<p>　作斯尤重恶业已　　我时为戏诣园林</p>
<p>　一切歌舞都不乐　　思念花月法师故</p>
<p>　于时匆速出彼园　　还来归入珍宝城</p>
<p>　于是乘车诣其所　　到彼割截比丘处</p>
<p>　即时空中闻恶声　　无量那由天号叫</p>
<p>　咸言恶王造重业　　死堕阿鼻受极苦</p>
<p>　王时闻彼诸天音　　心怀忧恼大怖畏</p>
<p>　我为无量重罪过　　以杀善花比丘故</p>
<p>　如来具足无量智　　是彼最胜真佛子</p>
<p>　诸根调柔心寂灭　　我为爱欲故杀彼</p>
<p>　若有能持如来法　　于正法藏灭坏时</p>
<p>　能于世间然智灯　　我为欲故杀是人</p>
<p>　于诸世间为大医　　疗治众生烦恼病</p>
<p>　复以甘露令转下　　为爱欲故而杀彼</p>
<p>　受持导师胜法藏　　黑闇众生为灯明</p>
<p>　持陀罗尼法王者　　我为欲故而杀彼</p>
<p>　为世演说胜妙法　　甚深微细难可见</p>
<p>　显说趣于道场路　　我为爱故杀彼人</p>
<p>　其智清净无秽杂　　凝静寂灭恒在定</p>
<p>　为爱所盲遂便杀　　欲是苦因应弃舍</p>
<p>　过去未来所有佛　　及今现在人中尊</p>
<p>　功德无量如大海　　一切合掌归命彼</p>
<p>　此死趣恶阿鼻狱　　于彼无有能救者</p>
<p>　不爱果业既自造　　正由杀害胜法师</p>
<p>　咄哉恶心造苦业　　咄哉王位自傲慢</p>
<p>　此处究竟无坚实　　当舍一切而独去</p>
<p>　初无欲染修净业　　悲心爱语真佛子</p>
<p>　独为世亲离诸过　　我善花月何处去</p>
<p>　呜呼圣者具忍财　　呜呼妙色德相应</p>
<p>　无谄戏论功德聚　　汝今舍我何处去</p>
<p>　我今始知大仙言　　世间为欲之所坏</p>
<p>　身心热恼恶道因　　如是知已舍欲行</p>
<p>　此死趣恶地狱中　　无有能得救济者</p>
<p>　造于极重之恶业　　正由害彼比丘故</p>
<p>　舍怖疲劳王位处　　奉持禁戒修梵行</p>
<p>　我今为彼自在者　　欢喜净心造大塔</p>
<p>　为供无恼智慧人　　智慧之藏惭愧者</p>
<p>　勿令我堕三恶趣　　亦离恶名及讥毁</p>
<p>　妃后宫人诸亲戚　　最胜辅相及僮仆</p>
<p>　刹利长者并诸官　　王时哀泣向彼言</p>
<p>　汝等为我速具办　　种种胜妙诸香木</p>
<p>　名衣上服及苏油　　俟用烧此比丘身</p>
<p>　汝今于斯速积集　　一切胜妙众香薪</p>
<p>　随时栴檀沉香汁　　苏卑力迦及龙脑</p>
<p>　百千衣服苏油涂　　悉皆缠彼尊者身</p>
<p>　我以增上信重心　　种种供具而供养</p>
<p>　闻彼大王教敕已　　第一辅相城中民</p>
<p>　以诸香油涂香木　　种种胜妙众香末</p>
<p>　诸末香水而洗之　　复用众香涂其身</p>
<p>　以苏油衣缠彼体　　置于此身香[卄/積]上</p>
<p>　古昔牟尼尊妙躯　　舍利三斛有六斗</p>
<p>　彼王造作胜妙塔　　种种供养恒礼拜</p>
<p>　涂末香鬘百种赞　　悬诸妙铃及幢盖</p>
<p>　妃后宫人并子孙　　从此出城而往彼</p>
<p>　王于一日三供养　　然后乃从塔所还</p>
<p>　胜妙花鬘以供养　　宝幢幡盖而庄严</p>
<p>　正以痴故造众罪　　于彼塔所悉忏悔</p>
<p>　乃经九十五亿岁　　恒常忏悔不疲倦</p>
<p>　智慧所摄胜清净　　坚持禁戒无缺漏</p>
<p>　日夜长受八戒斋　　清净护持不毁犯</p>
<p>　王为爱欲所缠蔽　　自身造作不善业</p>
<p>　身坏命终堕地狱　　在于极苦阿鼻中</p>
<p>　从昔以来不值遇　　九十五亿诸如来</p>
<p>　于其九十五亿劫　　尔所世中常生盲</p>
<p>　六十二亿那由劫　　虽得眼根还复坏</p>
<p>　又于一亿那由生　　设令得眼还复失</p>
<p>　亦复恒被截手足　　及以耳鼻唇舌等</p>
<p>　人中经亿那由劫　　诸余生处亦如是</p>
<p>　其王造作无量恶　　于诸世间恒受苦</p>
<p>　若有欲得安乐者　　念已莫作少恶业</p>
<p>　其王虽复忏先罪　　而不得免昔所作</p>
<p>　造斯如是恶业已　　死后当堕阿鼻狱</p>
<p>　斩截身首及四支　　亦复割耳而劓鼻</p>
<p>　挑其两目不可算　　无量亿劫为欲故</p>
<p>　广造恶业酬尽已　　后自剜身施他人</p>
<p>　所谓斩头并手足　　舍王及子为菩提</p>
<p>　所爱之妻多财产　　宫人婇女象马等</p>
<p>　车乘船舫众妙宝　　无量亿生为道施</p>
<p>　勇健得王我身是　　彼昔千子贤劫佛</p>
<p>　莲花上佛花月是　　魁脍即是寂王佛</p>
<p>　宫人妃后及城民　　亲戚知友并仆使</p>
<p>　胜妙刹利与城主　　尔许众人我眷属</p>
<p>　若有于彼持禁戒　　以信敬心供养者</p>
<p>　一切悉皆般涅槃　　以好心故证菩提</p>
<p>　童子我昔无量劫　　得见离垢无恼佛</p>
<p>　修于胜上菩提行　　往昔尚受如是苦</p>
<p>　若有菩萨住总持　　善修慈行安不动</p>
<p>　彼终不堕诸恶处　　供养离垢无恼佛</p>
<p>　若欲得佛为法王　　三十二相而庄严</p>
<p>　应当护戒无秽动　　说法不断住总持　</p>
<p>是故童子。若菩萨作是念。我今云何安乐而得阿耨多罗三藐三菩提耶。彼诸菩萨应当安住净戒之聚。于一切菩萨所起于师想。尔时世尊。而说偈言</p>
<p>　若有菩萨住戒聚　　以利益心行菩提</p>
<p>　彼人速往可乐刹　　能获上忍为法王</p>
<p>　是以心和安不动　　恒常造作可爱业</p>
<p>　然后得见多佛日　　速得菩提离疑网</p>
<p>　闻我如是最胜教　　见诸比丘持净戒</p>
<p>　无谄曲心而奉事　　然后不久得是定</p>
<p>　若以恒沙诸伏藏　　悉以七宝满其中</p>
<p>　彼藏如是极广大　　犹如无量恒沙刹</p>
<p>　若有菩萨乐惠施　　于其日夜常无间</p>
<p>　勇猛布施不暂停　　经于无量恒沙劫</p>
<p>　若有闻此三昧者　　便持一切牟尼藏</p>
<p>　此为无量福德聚　　过于前施难思议</p>
<p>　如此福德广无边　　能令灭于世间苦</p>
<p>　是为最上功德聚　　比于施福广难量</p>
<p>　随顺菩提第一藏　　智慧菩萨能受持</p>
<p>　若有持是三昧者　　名具大财胜菩萨</p>
<p>　是为佛法多闻海　　彼人福德难尽边</p>
<p>　于此胜妙难思法　　便名菩萨真护持</p>
<p>　若有能说寂灭定　　彼人菩提便增长</p>
<p>　惟除世师调御士　　具足大悲自然智</p>
<p>　能获无量诸功德　　福德成就转增上</p>
<p>　于其三千大千界　　无有能与其比者</p>
<p>　余人福德无与等　　智所赞智亦复然</p>
<p>　若人闻是三昧者　　有能受持而读诵</p>
<p>　为求诸佛胜菩提　　如是辈人乃与等</p>
<p>　出生多闻犹如海　　彼人福德不可量</p>
<p>　受持读诵此三昧　　如是之人所摄福</p>
<p>　童子若福是色者　　一切世界莫能容</p>
<p>　是故童子若菩萨　　若欲供养一切佛</p>
<p>　过现未来清净者　　应当受持是三昧</p>
<p>　此是诸佛胜菩提　　童子汝当信我言</p>
<p>　如来所说无有异　　我等诸佛言不虚</p>
<p>　昔于难思百劫中　　我为是故消渴身</p>
<p>　常修最妙菩提行　　为求如是胜定故</p>
<p>　是故汝应受法藏　　那由他经从斯出</p>
<p>　此福聚广不思议　　以能获得诸佛智</p>
<p>　一切众经此为首　　出生无量诸善业</p>
<p>　恒常无畏说是经　　彼法边际不可得</p>
<p>　碎坏三千以为末　　或可能知诸尘数</p>
<p>　常说难思百千经　　无有能得测量者</p>
<p>　此佛刹中诸众生　　出入气息犹可知</p>
<p>　菩萨常所演说经　　无有能知其畔际</p>
<p>　若佛刹土如恒沙　　其中六趣诸群生</p>
<p>　有能测量其心数　　无有知彼所说经</p>
<p>　无量诸亿世界刹　　彼界大海河池沙</p>
<p>　此诸沙数可算知　　无能知彼所说法</p>
<p>　析一毛端为百分　　可以渧数多亿刹</p>
<p>　所有一切诸水聚　　彼诸言音不可知</p>
<p>　过去无量亿劫中　　所有一切诸众生</p>
<p>　其身尘数犹可算　　不能知彼所说经</p>
<p>　十方一切诸众生　　彼之音声可算知</p>
<p>　其所演说不断绝　　不能知彼修多罗</p>
<p>　言词句义已善学　　复能演说一切法</p>
<p>　广大捷利之智慧　　了知实法并问答</p>
<p>　智慧通达深广义　　应常知心不思议</p>
<p>　悉知音声自体性　　是故言说无挂碍</p>
<p>　名为无碍大法师　　为世说法无所著</p>
<p>　问答解释已善习　　了达第一义谛故</p>
<p>　于一句中亿论释　　不思议说无滞着</p>
<p>　学于无碍之句义　　处众演说无拥滞</p>
<p>　若有常住此三昧　　成就无畏不动转</p>
<p>　已得法力行胜行　　能利无量亿众生</p>
<p>　犹如须弥安不动　　诸有猛风莫能坏</p>
<p>　法师比丘亦如是　　一切诸论无能异</p>
<p>　三千大千世界刹　　其中所有诸山等</p>
<p>　一切风吹或动摇　　比丘住空莫能动</p>
<p>　若能与空恒相应　　是佛决定所住处</p>
<p>　若人定知诸法空　　一切异论无能胜</p>
<p>　诸余邪说不倾动　　一切外论无能坏</p>
<p>　无有侵陵毁蔑者　　由说如是寂定故</p>
<p>　彼人穷尽于空法　　恒常安住无量智</p>
<p>　于一切法无有疑　　持是最胜三昧故</p>
<p>　诸力道品得不难　　神足无碍辩才等</p>
<p>　及获胜通亦复然　　受持读诵是经故</p>
<p>　死此生彼不为难　　能见最胜无量智</p>
<p>　不思议亿那由佛　　持是经者悉得见</p>
<p>　于斯一切诸佛所　　得闻如是离垢定</p>
<p>　成就最胜相应智　　能到四种辩才岸</p>
<p>　于诸三千大千界　　从其下际至有顶</p>
<p>　诸天可爱光摩尼　　及以七宝悉充满</p>
<p>　十方无量诸佛刹　　下从大地至有顶</p>
<p>　阎浮提金皆充满　　悉以此宝奉牟尼</p>
<p>　一切世间所有宝　　经无量劫用布施</p>
<p>　奉施如来恒不绝　　深信为求菩提故</p>
<p>　若有比丘爱乐空　　一念合掌而礼佛</p>
<p>　比前广施福德聚　　施福不及迦罗分</p>
<p>　若人得彼广多物　　信心为福故行施</p>
<p>　为求无等佛菩提　　我知世间已校量</p>
<p>　若人于此三昧所　　闻已受持四句偈</p>
<p>　是人所集之功德　　前福百分不及一</p>
<p>　最胜菩萨行布施　　未能速得无上道</p>
<p>　若有闻是胜宝定　　彼速得于上菩提</p>
<p>　假使得于珍宝藏　　遍满无量恒沙刹</p>
<p>　种种宝物悉充满　　菩萨不以为富足</p>
<p>　若断渴爱修功德　　又能得是三昧者</p>
<p>　便具一切诸资生　　库藏盈满备大财</p>
<p>　设令获于四天下　　智者于此不为喜</p>
<p>　若得如斯离垢定　　欢喜踊跃利众生　</p>
<p>尔时弥勒菩萨摩诃萨被于甲胄。便赞叹此三昧利益。亦为当来菩萨受持读诵得欢喜故。助其势力。而说偈言</p>
<p>　彼彼能持智人法　　功德威势救护者</p>
<p>　亦于诸佛能受持　　广大胜妙之法眼</p>
<p>　末世恶时多贪嗔　　舍不放逸常放逸</p>
<p>　实义满足胜经典　　谁有能得受持者</p>
<p>　彼彼戒定忍闻财　　善学威仪而庄严</p>
<p>　爱乐法智解脱树　　能被惭愧胜上服</p>
<p>　持大智慧乐出离　　是为大地法山王</p>
<p>　观于世间无导师　　为彼趣诣佛菩提</p>
<p>　彼彼调伏心寂灭　　是人趣向一切智</p>
<p>　不调众生令调伏　　是一切智最胜子</p>
<p>　自证解脱令他到　　于爱枝条而得脱</p>
<p>　于常放逸睡众生　　便能令彼得觉悟</p>
<p>　彼彼恒乐善调伏　　亦常喜乐于法施</p>
<p>　不与一切妒嫉俱　　好行惠施无爱吝</p>
<p>　见彼逼切贫众生　　常令充足资生具</p>
<p>　是满功德第一道　　智者一切恒修习</p>
<p>　彼彼胜妙大法鼓　　以欢喜心而击之</p>
<p>　断除疑网解妙法　　智慧坚固如金刚</p>
<p>　住胜圣法处众中　　能知众生心乐欲</p>
<p>　演说最上甘露法　　所谓胜要修多罗</p>
<p>　彼彼自住胜神通　　能施世间最胜眼</p>
<p>　遣除痴闇犹如日　　能生智慧亦如矿</p>
<p>　显示真实除怖畏　　增上智慧修禅定</p>
<p>　彼说最妙微细法　　是名寂灭胜出离</p>
<p>　彼彼闻持智人敬　　建立信义增上福</p>
<p>　能知世间胜法藏　　恒常宣说美妙言</p>
<p>　善巧言语达仪式　　是法灯明之所依</p>
<p>　常以善心利众生　　修行最上微妙法</p>
<p>　彼住法道离尘染　　及以润益寂静信</p>
<p>　以法教化诸世间　　得为最胜大法王</p>
<p>　能为无上之法尊　　住于第一上恭敬</p>
<p>　恒常护持妙正觉　　随顺转于胜法轮</p>
<p>　彼彼愚痴自纵者　　睹见如是恶众生</p>
<p>　见心惑乱趣崄道　　临恶趣门难越度</p>
<p>　兴大慈悲清净心　　起已能除世间苦</p>
<p>　演说最胜微妙道　　谓彼八正之胜路</p>
<p>　是为彼法广坚固　　造作无上胜法船</p>
<p>　能于生死烦恼海　　济渡怖畏诸世间</p>
<p>　观道品空为铠甲　　得为勇健大船师</p>
<p>　彼岸离怖常安乐　　安置众生彼胜处</p>
<p>　彼彼持咒威仪行　　解脱一切苦逼迫</p>
<p>　到于明术智彼岸　　智者能知众生欲</p>
<p>　睹烦恼病无所归　　诸恶过患恼世间</p>
<p>　以其法药令转泻　　如法为彼而疗治</p>
<p>　彼彼胜说摧异论　　言辞上妙而自在</p>
<p>　知诸言音达法义　　勇健住于胜智地</p>
<p>　忍辱之力智战具　　而被慈愍坚铠甲</p>
<p>　圣者以慧悦智人　　安住法中无谄曲</p>
<p>　彼彼三有最胜尊　　于诸众生得自在</p>
<p>　见诸群生依魔道　　游行迷于正真路</p>
<p>　彼道最上圣无垢　　而能显示无所畏</p>
<p>　无量百千那由众　　往诣此道无忧处</p>
<p>　彼彼为世作灯明　　为救为归为洲宅</p>
<p>　怖畏众生施无畏　　安慰一切诸群生</p>
<p>　见斯百苦之所恼　　犹如生盲无所睹</p>
<p>　然于最胜大法炬　　演说显示真实义</p>
<p>　彼学工巧利众生　　能获名闻功德乐</p>
<p>　住于如法之技艺　　令诸众生得安乐</p>
<p>　一切皆得到彼岸　　能为最胜大导师</p>
<p>　为愍世间趣菩提　　令其安住无畏处</p>
<p>　牟尼恒常无厌足　　所谓智慧及福德</p>
<p>　已到戒忍禅定岸　　安住甚深微妙法</p>
<p>　于其他所无有厌　　演说最胜寂灭法</p>
<p>　犹如天雨遍大地　　法雨充满亦复然</p>
<p>　若有众生往其所　　求解深法及名义</p>
<p>　于其彼所闻法宝　　能除无量无边苦</p>
<p>　彼之广大诸疑惑　　速以法刀而断截</p>
<p>　到于戒忍三昧岸　　能知众生多信乐</p>
<p>　大士至彼究竟智　　已善了知群生欲</p>
<p>　观察众生心所行　　如心所行决定知</p>
<p>　其有闻彼智慧言　　令那由众得净眼</p>
<p>　度于禅定解脱岸　　能入安住真实道</p>
<p>　亿那由他诸魔众　　莫能测知其心行</p>
<p>　犹如虚空中鸟迹　　众人悉不能测知</p>
<p>　调伏寂灭智慧力　　安住最上圣法中</p>
<p>　自在摧坏诸魔力　　悟解最上胜菩提</p>
<p>　常得达彼神通岸　　能速往诣百千界</p>
<p>　见彼那由多亿佛　　其数亦如恒河沙</p>
<p>　净眼无有诸障碍　　悉睹十方众导师</p>
<p>　守护诸根无所染　　自在往于无量刹</p>
<p>　设令十方诸众生　　一时悉成为导师</p>
<p>　于彼那由他劫数　　恒常赞说不断绝</p>
<p>　无碍辩才而不尽　　所叹之德亦无穷</p>
<p>　于此无等离垢定　　持在心者能如是　</p>
<p>尔时世尊。复欲显示此三昧功德利益。说其菩萨本昔所行。亦为显现增长月光童子力故。说己本缘。以偈颂曰</p>
<p>　童子汝今当善听　　我于百千劫所行</p>
<p>　供养百千诸如来　　为求如是胜寂定</p>
<p>　过去不可思议劫　　所有百刹尘沙数</p>
<p>　汝当知是所说事　　有佛号曰众自在</p>
<p>　彼佛如来有眷属　　满足六十亿千数</p>
<p>　一切漏尽无烦恼　　于八解脱善决定</p>
<p>　是时一切诸大地　　安隐丰乐无浊乱</p>
<p>　一切众人悉安乐　　游行往来适悦满</p>
<p>　大富饶财悉充满　　备受一切诸天乐</p>
<p>　持戒调伏小烦恼　　色貌端正乐忍力</p>
<p>　犹如天宫诸天子　　智者戒行功德具</p>
<p>　于彼时世有一王　　名闻广大号善化</p>
<p>　是时彼王有诸子　　满足五百具念慧</p>
<p>　尔时胜王于佛所　　舍彼六百万园林</p>
<p>　妙花果树而庄严　　奉佛具足大悲者</p>
<p>　造寺备满六百万　　经行床座亦复然</p>
<p>　袈裟衣服亿百千　　敷置经行止息处</p>
<p>　如是无量百千种　　沙门一切所须具</p>
<p>　彼时胜王信敬心　　悉皆奉施于善逝</p>
<p>　成就一切福德力　　形色端严甚可爱</p>
<p>　彼王常以十善道　　自己及他悉安住</p>
<p>　众人百千那由他　　随从于王诣佛所</p>
<p>　手执妙花及涂香　　胜盖幢幡并音乐</p>
<p>　供养最胜佛世尊　　合掌在顶而住立</p>
<p>　千比丘众默然住　　人天修罗龙夜叉</p>
<p>　一切恭敬而观佛　　善哉自然说何法</p>
<p>　牟尼世尊知彼欲　　亦知胜王最上心</p>
<p>　佛能了达彼信乐　　而为宣说此三昧</p>
<p>　善逝演说是语时　　大地诸山皆震动</p>
<p>　念顷虚空雨众花　　百千莲花从地出</p>
<p>　已善了知妙义句　　佛知彼欲为记说</p>
<p>　为王说是寂灭定　　汝听往昔所分别</p>
<p>　一切有无妄想起　　空如野马亦如沫</p>
<p>　如云电动皆空无　　一切无我无众生</p>
<p>　过去未来法亦空　　无去无住离处所</p>
<p>　常无坚实如幻性　　一切胜净如虚空</p>
<p>　非青非黄非赤白　　名字空无但声性</p>
<p>　其心离心无心性　　离诸音声而空无</p>
<p>　演说句味而不住　　虽不说时字不空</p>
<p>　文字亦不往诸方　　亦复不从余处来</p>
<p>　其字无尽斯尽藏　　若说不说恒无尽</p>
<p>　常说句味而不尽　　如是知者得无尽</p>
<p>　若知此法无尽者　　彼常能说无尽法</p>
<p>　虽说千种修多罗　　恒知诸法离文字</p>
<p>　诸佛百千已过去　　亦曾说于百千法</p>
<p>　于一切法而无尽　　法无所得故无尽</p>
<p>　若人为他演说法　　而不执着于文字</p>
<p>　法本无我无众生　　彼能演说而无尽</p>
<p>　智者演说一切言　　不以语言易彼心</p>
<p>　知诸言音如谷响　　是故于言无取着</p>
<p>　以诸言音说是法　　是言念顷即坏灭</p>
<p>　斯诸言音如是相　　一切诸法相亦然</p>
<p>　诸法无相亦离相　　恒常无相相空寂</p>
<p>　空寂无欲无取舍　　是以寂定不可得</p>
<p>　有为无为悉远离　　如是大仙无分别</p>
<p>　远离一切恶见道　　了达诸趣悉无为</p>
<p>　恒常无染无嗔痴　　是以心体恒寂灭</p>
<p>　以此三昧力最上　　是故能知斯法空</p>
<p>　如空山河及溪谷　　闻于胜妙响音声</p>
<p>　有为流转因缘起　　一切世空犹如幻</p>
<p>　智力爱乐功德法　　安住智慧神通仙</p>
<p>　发于语言能善巧　　能说如是寂灭定</p>
<p>　所言觉观但妄想　　世间不可得其边</p>
<p>　本际从来无有相　　而为未来因缘道</p>
<p>　造业所为有所起　　随上中下有所生</p>
<p>　此法自性无知觉　　法空无我应当知</p>
<p>　黑白之业不坏灭　　自所作者还自受</p>
<p>　业不能到于果所　　而业能为彼作因</p>
<p>　诸佛演说世谛法　　有为无为如是观</p>
<p>　无有真实及我人　　一切世间相如是</p>
<p>　一切诸有皆虚妄　　犹如幻化水中月</p>
<p>　空无亦如水聚沫　　以声显说恒寂灭</p>
<p>　一切悉舍无所取　　持戒威仪亦无依</p>
<p>　不着忍力诸众生　　如是行者得寂定</p>
<p>　随其王意所乐欲　　如来称机而演说</p>
<p>　王闻世尊所说法　　王及眷属悉受戒</p>
<p>　胜王闻斯三昧已　　欢喜踊跃作是言</p>
<p>　善哉能说此三昧　　是故归依佛世尊</p>
<p>　彼时人众具八万　　闻是最胜法体性</p>
<p>　演说真实第一义　　悉皆获得无生忍</p>
<p>　众生无有其生灭　　诸法无生恒空寂</p>
<p>　王及眷属如是知　　咸各获于无生忍</p>
<p>　尔时善花弃王位　　投彼佛法而出家</p>
<p>　其王所有五百子　　悉皆从王而出家</p>
<p>　王及诸子出家时　　余人乃有无量数</p>
<p>　一切为求佛法故　　亦于彼法皆出家</p>
<p>　自在如来为说法　　具足满于二千岁</p>
<p>　王及其子并眷属　　二千年中修法行</p>
<p>　过于如是年数已　　彼佛世尊入涅槃</p>
<p>　时诸声闻悉灭度　　正法于后甚衰微</p>
<p>　彼王善花有胜子　　号曰福慧具正信</p>
<p>　王有法师为师导　　受持如是胜寂定</p>
<p>　聪明黠慧有念力　　无量百千人供养</p>
<p>　诸天百亿俱侍从　　往诣处处而赞叹</p>
<p>　言语柔软不粗犷　　调伏乐戒善防护</p>
<p>　其音和雅语可爱　　智力总持悉具足</p>
<p>　得胜袈裟百亿数　　比丘号曰名称光</p>
<p>　彼人福力无敌对　　无量比丘起妒嫉</p>
<p>　具足福德及色力　　亦具智慧与神通</p>
<p>　护持净戒禅定力　　比丘法力之所起</p>
<p>　在家出家四众等　　众人恋仰而爱乐</p>
<p>　若于佛法得信者　　爱重敬心而供养</p>
<p>　其昔善花王胜子　　号曰福慧净信者</p>
<p>　知彼比丘起恶心　　于己师所便守护</p>
<p>　时有五十万军众　　悉被铠甲手持刀</p>
<p>　常令拥护是法师　　演说菩提寂灭行</p>
<p>　于大众中说是法　　谓空无我无寿命</p>
<p>　其有计我执著者　　彼不喜乐法师说</p>
<p>　不信空法比丘众　　寻时即起手持刀</p>
<p>　言此妄说于非法　　杀之便获大福德</p>
<p>　法师见刀不怖畏　　以其思念空法故</p>
<p>　无有众生而可杀　　空无我人如石壁</p>
<p>　法师比丘即合掌　　发言称于南无佛</p>
<p>　若其空法审不虚　　令刀愿为曼陀花</p>
<p>　护持戒者愿欲故　　发言空中便雨花</p>
<p>　大地诸山皆震动　　刀即变为妙香花</p>
<p>　尔时取见持刀者　　彼众比丘咸耻悔</p>
<p>　令手执刀不能动　　惊惧恐怕大怖畏</p>
<p>　其有于佛得信者　　所有爱乐空法众</p>
<p>　发大音声而号泣　　一切衣服悉奉散</p>
<p>　法师比丘起慈心　　于大众前作是言</p>
<p>　若人于我起嗔者　　我为彼故行菩提</p>
<p>　其法朋党甚微少　　法师恒为彼侵陵</p>
<p>　闻于一切不喜言　　忍辱之力转增上</p>
<p>　时彼法师八十年　　演说如来空法藏</p>
<p>　无量百千恶比丘　　彼王力故令退散</p>
<p>　是彼法师于余时　　利益无量百千众</p>
<p>　思量戒行无缺漏　　即便往诣福慧所</p>
<p>　王见法师甚恭敬　　便即问彼比丘言</p>
<p>　不令于我大师所　　恼乱其心不喜悦</p>
<p>　彼便答王愿赐听　　诸佛忍力之所起</p>
<p>　若于我所兴恶言　　便起增上胜忍辱</p>
<p>　已于无量百千劫　　过去世中修忍辱</p>
<p>　称光比丘我身是　　释迦如来作是说</p>
<p>　彼昔福慧之王子　　拥护称光法师者</p>
<p>　其于千生为我友　　我已记彼为慈尊</p>
<p>　其昔供养自在佛　　为造胜妙塔寺者</p>
<p>　时彼出家善花王　　得佛名为莲花上</p>
<p>　我亦无量百千劫　　受持如来最胜法</p>
<p>　我已积集于忍力　　童子汝应随顺学</p>
<p>　吾般涅槃去世已　　于后正法灭尽时</p>
<p>　比丘乐于外典籍　　彼便毁谤我胜法</p>
<p>　轻躁调戏无惭耻　　贪嗜饮食不护罪</p>
<p>　乃于衣钵而恋着　　彼人谤我最胜法</p>
<p>　常乐斗诤无反复　　于其贫穷下劣姓</p>
<p>　在我法中而出家　　彼不乐于空寂灭</p>
<p>　顺其魔意痴众生　　随魔自在而执着</p>
<p>　贪欲自纵凡愚者　　彼不乐于空寂灭</p>
<p>　在家出家四众等　　谗佞愚痴起恶心</p>
<p>　随顺如是恶党者　　彼人末世谤空法</p>
<p>　童子汝闻我教已　　应常奉给兰若僧</p>
<p>　所谓乐于空寂者　　如是辈人持佛法</p>
<p>　我佛法中容彼人　　出家受戒及布萨</p>
<p>　离诸过染消信施　　如是人能持菩提</p>
<p>　乃至弃舍于身命　　修习空法乐寂灭</p>
<p>　于其空法心相应　　乐住兰若如野鹿</p>
<p>　以幢幡盖及花香　　于诸佛所设供养</p>
<p>　供养无等胜支提　　速能获得是三昧</p>
<p>　建立无比胜塔庙　　以诸金银而涂饰</p>
<p>　造诸形像无量种　　为于菩提起慈心</p>
<p>　所有一切供养具　　天上人中净妙者</p>
<p>　汝应悉求供养佛　　为求无上佛智故</p>
<p>　应当如法观诸佛　　谓住十方诸如来</p>
<p>　现前无量住法者　　一切佛子能证知</p>
<p>　心常利益喜布施　　持戒清净住忍力</p>
<p>　乐行忍辱及远离　　能知一切诸法空</p>
<p>　精进勇猛无懈退　　务修禅定戒多闻</p>
<p>　智慧了达常清净　　不久成于大悲者</p>
<p>　以不净观除贪染　　慈力能治于嗔恚</p>
<p>　因缘之法破愚痴　　便得最上无上道</p>
<p>　观身犹如水聚沫　　一切皆空无坚实</p>
<p>　观察五阴悉空无　　速得成于最胜智</p>
<p>　离取一切诸恶见　　不依寿命及我人</p>
<p>　了知一切诸法空　　速得成彼牟尼王</p>
<p>　于诸利养不贪着　　不得利养勿生忧</p>
<p>　闻他赞毁心莫异　　犹如须弥山不动</p>
<p>　为求法故起恭敬　　勿得闻已而报着</p>
<p>　安住一切佛行处　　速能游于百世界</p>
<p>　于诸世间悉平等　　莫起憎爱差别心</p>
<p>　慎勿求利及名闻　　速得成于天人师</p>
<p>　恒常赞说佛功德　　以言辞句如实叹</p>
<p>　众生闻是赞叹者　　于佛功德生爱乐</p>
<p>　父母师长及众生　　如是一切悉恭敬</p>
<p>　而不随顺于魔力　　便获三十二种相</p>
<p>　常离一切诸愦闹　　住于寂静空闲林</p>
<p>　既能自利亦利他　　为求解脱速施作</p>
<p>　常乐修习慈悲心　　乃以喜舍亦复然</p>
<p>　调伏寂灭应赞叹　　速得成于利世间</p>
<p>　若有欲得寂灭定　　趣向无上菩提者</p>
<p>　慎勿习近恶知识　　恒常亲近于善人</p>
<p>　又莫愿欲声闻地　　亦勿爱彼所修行</p>
<p>　勇猛志乐佛功德　　速得成佛当如我</p>
<p>　恒说真实清净语　　慎勿妄言及恶口</p>
<p>　常说可爱美妙言　　能得最胜佛菩提</p>
<p>　于其身命莫顾恋　　慎勿自誉轻毁他</p>
<p>　但自思念己功德　　莫观他人之所行</p>
<p>　常乐观空及解脱　　于诸趣中勿愿乐</p>
<p>　舍一切相悉无余　　心恒安住于无相</p>
<p>　常能远离于二边　　于有于无莫分别</p>
<p>　观诸众生但因缘　　若能知此为大师</p>
<p>　弃舍一切爱欲行　　悉皆断离秽浊心</p>
<p>　剪除一切愚痴闇　　得为寂灭人师子</p>
<p>　恒乐观察于无常　　离诸有中苦乐等</p>
<p>　秽污不净及无我　　如是修者为人尊</p>
<p>　佛于世间作灯明　　而能说此胜正法</p>
<p>　彼亦降伏于魔力　　已到无上胜菩提</p>
<p>　我向所说诸功德　　及示无量百千过</p>
<p>　应当离过修功德　　童子如是必得佛　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>