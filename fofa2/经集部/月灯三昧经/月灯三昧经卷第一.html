<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>月灯三昧经卷第一</p>
<p>　　　　高齐天竺三藏那连提耶舍译</p>
<p>如是我闻。一时婆伽婆住王舍城耆阇崛山。与大比丘众百千人俱。菩萨八十那由他皆一生补处。阿氏多菩萨摩诃萨而为上首。四天王释天王。娑婆世界主大梵天王。及余增上福德诸天。增上威势阿修罗王。龙王夜叉。乾闼婆紧陀罗摩睺罗伽人非人等。前后围绕瞻仰如来。时此众中有菩萨。名月光童子。已于过去供养诸佛。殖众善根自识宿命。信乐大乘安住大乘大悲相应。从坐而起偏袒右肩右膝着地而白佛言。世尊。我今于佛欲有所问。惟愿听许除我疑结。佛言。童子随汝所乐。于彼彼问当为汝说令得欢喜。我一切智一切知见。于一切法有力无畏而得自在。与无障碍解脱知见相应。童子。如来无所不知无所不见。无所不证无不选择。觉知无量无边世界。童子。诸佛世尊。于彼彼问悉能随答皆令心喜。尔时童子以偈问曰</p>
<p>　诸佛行于何等行　　能为世亲作光明</p>
<p>　能得不可思议智　　惟愿救护解说之</p>
<p>　何行得斯说法上　　人中牛王天敬奉</p>
<p>　不可称量最上智　　惟愿为我善分别</p>
<p>　我以深信故咨问　　真实无有谄曲心</p>
<p>　余更无能证知我　　唯是人尊所照见</p>
<p>　我有广大胜乐心　　释种师子知我行</p>
<p>　我心不为语言故　　唯愿为我说助道</p>
<p>　何法能将诸佛来　　而得增长无边智</p>
<p>　于一切法到彼者　　唯愿为我善宣说</p>
<p>　愿说长养我行法　　令得修成明利智</p>
<p>　深心持戒不毁犯　　远离一切诸怖畏</p>
<p>　云何于戒而不弃　　云何于慧而不减</p>
<p>　云何安住阿兰若　　云何而得增智慧</p>
<p>　云何能入胜妙法　　乐护禁戒无悔恨</p>
<p>　云何于戒而不缺　　云何能知有为性</p>
<p>　云何得斯三业净　　无染秽心趣佛道</p>
<p>　云何能得身业净　　云何能除口意恶</p>
<p>　云何得离杂染心　　唯愿世尊随问说　</p>
<p>尔时佛告月光童子。菩萨摩诃萨若与一法相应。速得阿耨多罗三藐三菩提。如是诸法悉皆克获。云何一法。若菩萨摩诃萨于众生所。起平等心。救护心。无碍心。无毒心。是为一法相应。速成阿耨多罗三藐三菩提。能获如是功德之利。尔时世尊。而说偈言</p>
<p>　若有受持是一法　　能顺菩萨正修行</p>
<p>　因此一法功德故　　速得成于无上道</p>
<p>　于一切处心无碍　　勇猛菩萨所能行</p>
<p>　初不起于憎爱想　　如是则获妙功德</p>
<p>　若能如是修等心　　则得证于平等果</p>
<p>　如是法行俱平等　　则得足下安平相</p>
<p>　修于平等离嗔心　　能除一切烦恼覆</p>
<p>　以是因缘足下平　　故获足下莲花色</p>
<p>　彼能独显于十方　　福德光明遍佛土</p>
<p>　既得登于寂灭地　　调伏无量诸众生　</p>
<p>童子。菩萨摩诃萨于一切众生起平等心。救护心。无碍心。无毒心。为世间眼。证得三昧。名为诸法体性平等无戏论三昧。从彼三昧成就十法。何者为十。一身戒。二口戒。三意戒。四业清净。五渡诸因缘。六悟解诸阴。七得界平等。八除诸入相。九断灭诸爱。十证于无生。复有十法。一入诸法性。二显示诸因。三不坏于果。四现见诸法。五修集于道。六与佛俱生。七智慧明利。八入诸众生乐欲之智。九得于法智。十入无碍辩智。复有十法。一善知文字智。二已渡诸事。三得音声智。四于界平等。五得界平等心生踊悦。六得于喜分。七得不曲心。八威仪调伏。九得质直心。十色无嗔变。复有十法。一面常怡悦。二言词和雅。三恒先慰问。四常不懈怠。五恭敬尊长。六供养尊长。七生处知足。八修善无厌。九邪命清净。十安住阿兰若。复有十法。一地地安住智。二正念不忘。三得阴方便智。四界方便智。五入方便智。六证诸神通。七灭诸烦恼。八断除习气。九心常勇猛。十住不净观。复有十法。一知犯方便。二灭诸有流。三断诸结使。四已渡诸有。五善识宿命。六于业果无疑。七于法思惟。八求于多闻。九得于利智。十得调伏地。复有十法。一不恃持戒。二不妄想分别。三无有轻躁。四住不退相。五出生善法。六厌离恶法。七不行烦恼。八不舍于学。九分别诸禅。十得一切众生乐欲之智。复有十法。一善分别生处。二得于尽智。三善知语言智。四弃舍俗缘。五厌离三界。六不起下心。七不着诸法。八摄受正法。九守护正法。十知律方便。复有十法。一灭诸诤。二不相违。三不斗讼。四忍平等。五得忍地。六自摄于忍。七善择诸法。八心乐具戒。九决定方便善于问答。十善分别句义智。复有十法。一于法出生方便智。二善知义非义出生智。三前际智。四后际智。五现在智。六三世平等智。七善解三轮智。八心安住。九身安住。十善护威仪。复有十法。一不坏威仪。二分别威仪。三威仪端雅。四善解说谊。五得世智。六好施不悭。七恒舒施手。八常施不绝。九无物不施。十有惭。复有十法。一有愧。二弃舍恶心。三不舍头陀。四于信无爽。五常行喜行。六舍所坐处施诸尊长。七舍于憍慢。八善摄于心。九善知心相应。十善知心起。复有十法。一善知义智。二善知法智。三远离无智。四善入微细心。五识心自性。六善知法去来方便。七善知一切语言智。八善得词无碍差别。九得义决定方便智。十弃舍非义。复有十法。一亲近善人。二与之同事。三听受其教。四远离恶人。五修禅起通。六不着禅味。七游戏神通。八得于世智。九远离施设假名。十不厌有为。复有十法。一得利不忻。二逢衰不戚。三称而不悦。四讥而不忧。五誉之不增。六毁之不减。七不苦。八不乐。九不亲在家。十不在僧众。复有十法。一舍不恭敬。二行于恭敬。三礼仪具足。四舍无礼仪。五不污俗家。六守护佛法。七宴默少言。八言行不粗。九与彼言谈善能方便。十降伏诸怨。复有十法。一善知时节。二于诸凡夫不可知想。三于诸贫贱不起轻心。四有乞即施。五于诸贫者任乞不障。六于诸破戒不起嫌心。七念欲救彼。八善知所作。九摄受正法。十舍于财食。复有十法。一不营积聚。二赞叹持戒。三诃责犯戒。四敬奉持戒无有谄心。五一切所有悉皆能施。六诚心劝请。七如说而行。八承事智人。九于诸法决定深乐修行。十得譬喻智。复有十法。一于前际方便。二修善为首。三有诸方便。四断除诸相。五弃舍诸想。六善知事相。七能演诸经。八于诸违顺善得方便。九于谛决定。十证于解脱。复有十法。一所言真直。二显自性智。三言说无疑。四系想于空。五修于无相。六知无愿性。七得四无畏。八于戒坚固。九入正具足。十得于智慧。复有十法。一系想一缘。二少结亲知。三不起浊心。四弃舍诸见。五得陀罗尼。六得智。七得明。八安住。九住持。十正勤。童子。是名菩萨摩诃萨从彼诸法体性平等无戏论三昧成就如是诸功德利。童子。如是三昧名为因。名为相应。名为教。名为门。名为作。名为道行。名为无疑。名为师导。名为行顺忍。名为忍地。名为除去不忍。名为智地。名为远离无知。名为建立于智。名为方便地。名为菩萨游行。名为亲近胜丈夫。名为远离恶丈夫。名为如来所说佛地。名为智者随喜。名为愚者所弃。名为声闻难知。名为非外道地。名为如来所摄。名为十力所知。名为诸天供养。名为梵王礼拜。名为帝释随后行。名为龙神曲躬。名为夜叉随喜。名为紧陀罗所赞。名为摩睺罗伽叹美。名为菩萨所修。名为智者所求。名为得无上道物。名为非财食施。名为除诸众生烦恼病药。名为智藏。名为无尽辩才。名为出生诸教。名为除诸痛苦。名为知三界。名为渡筏。名为渡四流船。名为出生名誉。名为赞显如来。名为如来利益。名为光赞十力。名为出生菩萨道德。名为慈灭恚怒。名为悲除恼害。名为欢喜寂静于心。名为舍所悲人。名为稣息大乘人。名为能师子吼。名为佛道。名为一切法印。名为引导一切智。名为菩萨游戏园苑名为散坏魔军。名为善逝衢术。名为成诸吉义。名为防捍仇敌。名为以法降怨。名为真实无畏。名为如实不妄求力。名为十八不共法根本。名为庄严法身。名为诸行威势。名为庄严佛慧。名为弃诸爱着。名为悦佛长子。名为满足佛智。名为非辟支佛地。名为清净心。名为清净身。名为成就解脱。名为无诸杂欲。名为无诸杂恚。名为非愚痴地。名为阿含智。名为能起诸术。名为除诸无明。名为满足解脱。名为踊悦禅人。名为须见者眼。名为游戏神通。名为能现神足。名为闻持陀罗尼。名为念持不忘。名为诸佛所加。名为导师方便。名为微细难知无相应者。名为舍于文字。名为深知义智。名为知见智。名为分别智。名为不可言说智。名为能调非智。名为质直者智。名为少欲者智。名为摄持精进。名为能持不忘。名为能销诸苦。名为诸法无生。名为一言演说能知所有生灭诸趣。是名一切法体性平等无戏论三昧。说是法门时。会中有八十那由他人天得无生法忍。九十二那由他人天得随音声忍。七十六那由他人天得于顺忍。六万人天远尘离垢得法眼净。一千比丘尽诸有漏心得解脱。一百五十比丘尼尽诸有漏心得解脱。五百优婆塞得阿那含果。八百优婆夷得斯陀含果。是时三千大千世界六种震动。所谓。动遍动等遍动。踊遍踊等遍踊。起遍起等遍起。吼遍吼等遍吼。震遍震等遍震。觉遍觉等遍觉。东踊西没。西踊东没。南踊北没。北踊南没。中踊边没。边踊中没。以法力故忽然而起未曾有光。悉能晖照幽冥边远。乃至阿鼻地狱无不大明。是时世界铁围之间。黑闇众生更相瞻睹。咸各惊言。何忽在此有斯人辈。尔时世尊。而说偈言</p>
<p>　我念往劫六亿佛　　本生皆在耆阇山</p>
<p>　我于过去求道时　　从彼诸尊闻斯定</p>
<p>　时彼六亿最后佛　　为世间亲作光明</p>
<p>　号曰娑罗树王佛　　我从彼尊问是定</p>
<p>　我时生在刹利种　　于诸王中最尊胜</p>
<p>　有子满于五百数　　具足一切诸伎能</p>
<p>　我时为彼无上尊　　建立伽蓝满一亿</p>
<p>　纯用胜妙大栴檀　　糅以金银及众宝</p>
<p>　我时为王人爱乐　　号曰毗沙谟达王</p>
<p>　为佛广设诸供养　　满足万八百亿岁</p>
<p>　彼时最胜两足尊　　号曰娑罗树王者</p>
<p>　于其七亿六千年　　住寿世间弘道化</p>
<p>　有八十亿诸声闻　　三明六通常在定</p>
<p>　住于漏尽最后身　　如是圣众无讥毁</p>
<p>　我备种种胜供具　　供养渡诸恶趣者</p>
<p>　为欲利益诸人天　　是以求于此三昧</p>
<p>　我与妻子俱出家　　持彼佛教无与比</p>
<p>　于千四万亿岁中　　我常咨问是三昧</p>
<p>　八万那由偈称赞　　异异偈颂八亿兆</p>
<p>　彼佛以此为他说　　惟论此定之一品</p>
<p>　头目手足并妻子　　种种珍宝及饮食</p>
<p>　一切财货无不舍　　为求如是三昧故</p>
<p>　念昔百亿诸如来　　复有恒河沙数佛</p>
<p>　是等皆住耆阇山　　宣说如是胜寂定</p>
<p>　皆同释迦一名号　　佛子同字罗睺罗</p>
<p>　给侍同名为欢喜　　王城同号迦毗罗</p>
<p>　最第一只世知者　　同名目连舍利弗</p>
<p>　世界同名为娑婆　　彼佛俱出浊恶世</p>
<p>　我以诸供奉人尊　　为欲行于菩提行</p>
<p>　诸供养具皆奉上　　为欲诵持此定故</p>
<p>　发修胜行得此定　　得斯定行无量种</p>
<p>　安住一切德行者　　得是三昧则不难</p>
<p>　不着诸味离躁扰　　不涉世俗无嫉妒</p>
<p>　安住大悲离嗔恚　　得是三昧则不难</p>
<p>　远俗不怖于世利　　邪命清净无烦恼</p>
<p>　于戒皎然无所畏　　得是三昧则不难</p>
<p>　勇猛精进常不息　　爱乐闲寂行头陀</p>
<p>　安住无我妙法忍　　得是三昧则不难</p>
<p>　善调伏心无戏论　　安住威仪诸行等</p>
<p>　乐行舍施无悭吝　　得是三昧则不难</p>
<p>　如来所有诸相好　　及以十八不共法</p>
<p>　力无畏等得不难　　以能受持此定故</p>
<p>　佛眼所见诸众生　　假使一时俱成佛</p>
<p>　彼佛一一各寿命　　千万亿数难思劫</p>
<p>　彼佛各有无量头　　犹如大海诸沙数</p>
<p>　一头各有无量舌　　其数亦如大海沙</p>
<p>　彼一一舌各称扬　　持定一偈之功德</p>
<p>　说其少分不能尽　　何况书写及受持</p>
<p>　若有顺定头陀德　　天修罗鬼所爱护</p>
<p>　为诸王等常顺从　　受持难见寂定故</p>
<p>　彼有无边无碍辩　　宣说无量百千经</p>
<p>　于一切时常不断　　以持此经闻持藏</p>
<p>　若欲得见弥陀佛　　及彼安乐世界等</p>
<p>　后大怖畏恶世时　　应当闻持是三昧</p>
<p>　我今于汝有付嘱　　我人中尊自劝汝</p>
<p>　我涅槃后末世时　　应当闻持是三昧</p>
<p>　十方所有一切佛　　过去世中及现在</p>
<p>　彼佛皆学是三昧　　得到无为佛菩提　</p>
<p>童子。以是义故。若有菩萨摩诃萨欲于如来真实功德开示辩说。义味名号无有穷尽。一切所说为佛所记。汝今应当读诵受持。为他广说如是三昧。童子。何者如来实德名号。若菩萨摩诃萨住阿兰若树下空闲静默独坐。当如是学。谓如来应供正遍知明行足善逝世间解无上士调御丈夫天人师佛世尊。积集如来胜妙功德。修诸善根而不坏失。以大忍力得诸相花及随形好而自庄严。可爱色中最为增上。睹者无厌敬信爱乐。于诸智慧无能夺者。不可坏力化诸众生。为菩萨之父。为贤圣之王。为向涅槃导师。无边智慧无量辩才。梵音清雅言声辩畅。相好希奇有目瞻仰。随所观处欲舍不能。得无比身。不为欲染。不为色染。过无色界。远离诸苦弃舍诸法。解脱诸界非入相应。断除诸结尽诸渴爱。渡于四流满足智慧。安处涅槃住于实际。童子。此显如来真实功德。是名菩萨摩诃萨住彼三昧。能获如来真实功德。开说名义无有穷尽。一切所说诸佛所记。尔时世尊。而说偈言</p>
<p>　于无量数千劫中　　不能说尽如来德</p>
<p>　久集一切妙善根　　为求如是胜定故</p>
<p>　庄严美女姝妙身　　最上希奇可乐色</p>
<p>　我本决施无悔心　　为求如是胜定故</p>
<p>　舍所重财及僮仆　　摩尼大宝与金银</p>
<p>　以胜上心而施彼　　为求如是三昧故</p>
<p>　以摩尼宝珠璎珞　　天冠臂印及金绳</p>
<p>　昔曾奉施诸尊师　　为求如是胜定故</p>
<p>　诸妙香花无量果　　皆是犍陀婆师香</p>
<p>　我以此花散佛塔　　增上淳至胜妙心</p>
<p>　我以无量诸法施　　欢喜开导诸众生</p>
<p>　于诸名闻及利养　　我初不起如是心</p>
<p>　我本集于头陀德　　独在树下默无言</p>
<p>　无量慈悲愍众生　　为求无上菩提果</p>
<p>　共住同戒无违诤　　爱语常流润泽音</p>
<p>　言词柔软人乐闻　　一切见之无厌舍</p>
<p>　住于他舍离家悭　　无量亿生不嫉妒</p>
<p>　欢喜常自行乞食　　于诸请召皆弃舍</p>
<p>　若有多闻能受持　　于此三昧四句偈</p>
<p>　如是便为供养我　　以胜上心而尊敬</p>
<p>　我昔行于种种施　　长夜于戒而不犯</p>
<p>　以无量种供养佛　　为求如是寂定故</p>
<p>　我于无量世界中　　满中摩尼而广施</p>
<p>　闻是三昧持一偈　　此福过彼不可量</p>
<p>　一切所有种种花　　及诸妙香甚希有</p>
<p>　供养一切诸如来　　乐修善根无量劫</p>
<p>　世间所有诸伎乐　　胜妙饮食及宝衣</p>
<p>　无量劫中增上心　　常以供养诸十力</p>
<p>　若人兴于菩提愿　　当获无上大法王</p>
<p>　若人于此三昧经　　闻说一偈福过彼</p>
<p>　于恒河中所有沙　　尔所劫数说其利</p>
<p>　敷演彼德不能尽　　以持无量福定故　</p>
<p>童子。以是义故。菩萨摩诃萨于是三昧。应当至心受持读诵。为他演说分别显示。广化众生修是三昧。尔时世尊。即说偈言</p>
<p>　于彼佛所闻如是　　无上胜妙之利益</p>
<p>　是故我今为汝说　　诸佛所说胜三昧</p>
<p>　七亿三千万佛所　　我于过去曾供养</p>
<p>　彼诸一切如来等　　亦说如是修多罗</p>
<p>　由此能入大悲心　　是故显说此三昧</p>
<p>　若有习学多闻者　　得如来智则不难</p>
<p>　若能于彼末世时　　世间导师灭度后</p>
<p>　有诸毁法恶比丘　　于彼多闻不悕乐</p>
<p>　虽说戒法而得活　　自于戒法不乐行</p>
<p>　虽说禅定而得活　　自于禅定不乐行</p>
<p>　虽说智慧而得活　　自于智慧不乐行</p>
<p>　虽说解脱而得活　　自于解脱不乐行</p>
<p>　虽说知见而得活　　自于知见不乐行</p>
<p>　如人口说栴檀香　　于诸香中最为上</p>
<p>　有人问彼说香者　　汝所说香自有不</p>
<p>　答云我实不闻香　　但由说香而得活</p>
<p>　于佛灭后末恶世　　有不应式诸比丘</p>
<p>　虽说戒法而得活　　不能自行于戒法</p>
<p>　于佛灭后末恶世　　有不应式诸比丘</p>
<p>　虽说定法而得活　　不能自行于定法</p>
<p>　于佛灭后末恶世　　有不应式诸比丘</p>
<p>　虽说慧法而得活　　不能自行于慧法</p>
<p>　于佛灭后末恶世　　有不应式诸比丘</p>
<p>　虽说解脱而得活　　不能自行解脱法</p>
<p>　于佛灭后末恶世　　有不应式诸比丘</p>
<p>　虽说知见而得活　　不能自行知见法</p>
<p>　譬如贫贱为他欺　　后时富贵人所敬</p>
<p>　人天龙鬼鸠槃荼　　终不供养无定者</p>
<p>　若得三昧微妙地　　智者便得广智藏</p>
<p>　为彼人天之所敬　　能以上施施众生</p>
<p>　我闻如是之利益　　最为胜上佛所演</p>
<p>　亲属资财皆悉舍　　为欲闻说是三昧</p>
<p>　月光童子心欢喜　　合掌向佛说是言</p>
<p>　我于佛仙灭度后　　当护持此佛胜法</p>
<p>　于自身命能弃舍　　及诸世间种种乐</p>
<p>　于后恶世怖畏时　　当护持是胜妙定</p>
<p>　我见世间无量苦　　兴大悲心而欲拔</p>
<p>　于彼复起大慈心　　而为说此胜三昧</p>
<p>　众中五百人咸起　　亦愿护持是三昧</p>
<p>　童子于彼为上首　　亦共持此胜三昧　</p>
<p>尔时月光童子白佛言。世尊。所言三昧何者是也。佛言。童子。谛听谛听。当为汝说。谓一能寂灭于心。二无所起。三无和合智。四弃舍重担。五得如来智。六成佛威力。七治其欲着。八灭除嗔恚。九断离愚痴。十住心相应。十一舍不住心。十二乐欲善法。十三欲夺有为。十四安住正信。十五夜常觉悟。十六不舍禅定。十七增已生善。十八于生不乐。十九不造诸业。二十不计内入。二十一不计外入。二十二不赞自身。二十三不毁他人。二十四不在俗家。二十五戒行淳熟。二十六无能轻欺。二十七有大福德。二十八自知。二十九不轻躁。三十安住威仪。三十一舍粗恶言。三十二无怒恚心。三十三救护于彼。三十四护善知识。三十五护持密语。三十六于诸众生不起害心。三十七不恼持戒。三十八恒柔软语。三十九不依三界。四十于一切智而得顺忍。尔时世尊。而说偈言</p>
<p>　我已开于甘露门　　我已说诸法自性</p>
<p>　我已示于生死过　　我已开显涅槃利</p>
<p>　我已教离恶知识　　常当亲近善知识</p>
<p>　离诸愦众住寂静　　常修慈心而不绝</p>
<p>　于清净戒常护持　　欢喜乐于头陀行</p>
<p>　若能常习于舍慧　　得是三昧则不难</p>
<p>　此能得于寂灭地　　终不堕在声闻地</p>
<p>　必当证于佛智慧　　克获诸佛无量德</p>
<p>　见诸众生有智器　　为说佛慧以示之</p>
<p>　若能发求无上智　　得是三昧则不难</p>
<p>　若为食起嫉妒心　　当观食已无有净</p>
<p>　用功无量乃得成　　若深观此能得定</p>
<p>　无物能将此定来　　必由净戒之所起</p>
<p>　诸法体性常寂然　　凡夫无智不能会</p>
<p>　若能心住于寂定　　是人一切常有佛</p>
<p>　人尊恒见诸众生　　常修如是寂灭定</p>
<p>　念佛相好及德行　　能使诸根不乱动</p>
<p>　心无迷惑与法合　　得闻得智如大海</p>
<p>　智者住于此三昧　　摄念行于经行所</p>
<p>　能见千亿诸如来　　亦值无量恒沙佛</p>
<p>　若人心有迷惑者　　于佛法中取限量</p>
<p>　于无量中无有量　　如来诸德不思议</p>
<p>　一切世间无与比　　何况而能有过者</p>
<p>　诸智诸德皆相应　　于此不疑定成佛</p>
<p>　得如来身紫金色　　一切端妙为世亲</p>
<p>　缘于如是心安住　　乃名得定之菩萨</p>
<p>　此缘佛相是有作　　能除一切有相想</p>
<p>　然后安住于无相　　乃能达于诸法空</p>
<p>　能得安住于法身　　知一切有而无有</p>
<p>　无有之相修习已　　然后观佛非色身</p>
<p>　我今为汝善说之　　彼彼趣于如是处</p>
<p>　所谓觉知诸缘事　　无量思量常不断</p>
<p>　若有能生如是心　　念佛相好及智慧</p>
<p>　彼人能修如是念　　一心趣向无退转</p>
<p>　若行若坐若经行　　于诸佛智无疑惑</p>
<p>　得无疑已作是愿　　令我得佛三界尊</p>
<p>　必当得见诸如来　　入佛法中能选择</p>
<p>　于此三昧而起已　　稽首礼于十方佛</p>
<p>　身口及意皆清净　　赞叹诸佛常不断</p>
<p>　常修如是念佛相　　日夜恒见诸如来</p>
<p>　若遇垂死最重疾　　痛恼逼迫极无聊</p>
<p>　念佛三昧常不舍　　不令苦切夺此心</p>
<p>　彼人自解是法故　　则知一切诸法空</p>
<p>　以住如是诸教门　　于菩萨行不厌恶</p>
<p>　得闻如是利益已　　求于如来无等智</p>
<p>　于后不生追悔心　　最上菩提难得故</p>
<p>　我今为汝无量说　　汝于此法若不行</p>
<p>　如人虽持良妙药　　于自身病不能治</p>
<p>　是故应当知选择　　所谓求于胜三昧</p>
<p>　戒闻布施常修习　　得是三昧则不难　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 