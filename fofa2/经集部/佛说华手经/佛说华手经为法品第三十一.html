<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>为法品第三十一</p>
<p>佛告阿难。菩萨有四法。闻所说法达其意趣。能得智慧得堪受法。得坚固念具足义法。何谓为四。发勤修行求如是等甚深经法。得是法已如所说住。自住于法亦能劝导令多众生入是法中。入法中已能为解说示教利喜。尔时世尊欲明此义。而说偈言</p>
<p>　菩萨求深法　　能得无上乐</p>
<p>　未得如是法　　终不中懈怠</p>
<p>　闻是甚深法　　于独处思惟</p>
<p>　如是所闻法　　常一心修学</p>
<p>　能教化他人　　令如己所住</p>
<p>　非但以言说　　身行引导之　</p>
<p>复次阿难。菩萨摩诃萨。为斯法故。常随法师作是念言。我所不闻不知之法。或当乖互失是法利。尔时世尊。即说偈言</p>
<p>　若有多闻人　　常随逐亲近</p>
<p>　视之如法王　　为修集法故</p>
<p>　我所未闻法　　不知其义趣</p>
<p>　因缘或乖错　　则失是法利</p>
<p>　生坚固精进　　舍离一切欲</p>
<p>　常求决定法　　以增真智慧</p>
<p>　亲近有智人　　多闻及利根</p>
<p>　为众所尊敬　　能持此经者　</p>
<p>复次阿难。菩萨摩诃萨。如所闻法广为人说。而不为法之所伤害。阿难。云何为法之所伤害。若有比丘贪著名称衣服饮食卧具汤药种种利养。为他赞说随顺头陀甚深净戒空相应法。又自不能如说修行。是名比丘为法所害。尔时世尊欲明此义。而说偈言</p>
<p>　菩萨闻是法　　为大众广说</p>
<p>　当如佛所行　　勿为法所害</p>
<p>　勿为资生故　　亦勿为称赞</p>
<p>　恒以慈悲心　　而说无上法</p>
<p>　于苦恼众生　　而起大慈悲</p>
<p>　当一心说法　　为利众生故</p>
<p>　若人以利养　　为大众说法</p>
<p>　依于世利故　　则为法所害</p>
<p>　当随从智者　　如其所说学</p>
<p>　不为法所害　　是名拥护法</p>
<p>　十方诸世尊　　皆称赞是人</p>
<p>　善哉能说法　　亦住此法中　</p>
<p>复次阿难。菩萨摩诃萨。若求法时。不取法师恶视嚬蹙轻贱骜慢如是诸过。恒如所应一心求法。阿难。菩萨云何如应求法。若诸师长如法教授安住其中为具足法勤加修行。以诸衣服饮食卧具汤药所须而供奉之。是名菩萨如应求法。尔时世尊。而说偈言</p>
<p>　菩萨求法时　　不取法师过</p>
<p>　随为他人说　　亦自住其中</p>
<p>　菩萨求法时　　如所说应住</p>
<p>　如法而求法　　安住是法中</p>
<p>　是故求法者　　应如所说住</p>
<p>　是名为初法　　谓能如说行</p>
<p>　故能证寂灭　　如我之所说</p>
<p>　我本学是法　　能得是菩提</p>
<p>　常应勤求法　　于法生敬心</p>
<p>　所从闻法者　　应生世尊想</p>
<p>　应作如是念　　此则我大师</p>
<p>　是人开导我　　令住正道中</p>
<p>　是则我世尊　　心常加尊敬</p>
<p>　因是大师故　　舍离于世乐</p>
<p>　阿难汝当知　　乃往过去世</p>
<p>　过无量无边　　不可思议劫</p>
<p>　有佛现于世　　号须弥山王</p>
<p>　是佛灭度后　　弟子违须罗</p>
<p>　利根有大智　　为众赞说法</p>
<p>　决了甚深义　　达知阴界入</p>
<p>　能到戒彼岸　　分别阿毗昙</p>
<p>　善修三学法　　坚持佛法藏</p>
<p>　须弥山王佛　　加其神通力</p>
<p>　求诸佛大智　　了达甚深法</p>
<p>　是比丘福德　　说之不可尽</p>
<p>　时华大城中　　有豪贵长者</p>
<p>　富有诸财产　　福德故高明</p>
<p>　其名为乐善　　多人所宗敬</p>
<p>　持戒有德行　　多闻广流布</p>
<p>　是长者一时　　到违须罗所</p>
<p>　即以多闻智　　随宜为说法</p>
<p>　长者闻法已　　喜心发是言</p>
<p>　我所有财产　　尽以相供给</p>
<p>　时彼比丘言　　善哉能大施</p>
<p>　闻法得信解　　是佛法根本</p>
<p>　以所有财物　　奉上法师已</p>
<p>　于二十岁中　　常随为给侍</p>
<p>　是乐善长者　　随从法师时</p>
<p>　得闻种种法　　心终无厌足</p>
<p>　又发如是心　　欲种种供施</p>
<p>　如是供施时　　心终不懈倦</p>
<p>　一来问讯时　　持二十亿金</p>
<p>　以奉上法师　　即皆为受用</p>
<p>　常如是数数　　随时而供给</p>
<p>　以是供给故　　心得大欢悦</p>
<p>　违须罗法师　　所将诸弟子</p>
<p>　亦复皆供给　　各以千两金</p>
<p>　既奉尔所金　　又各献三衣</p>
<p>　一一衣价直　　二十亿两金</p>
<p>　又为违须罗　　及诸比丘众</p>
<p>　各各起房舍　　高广甚严好</p>
<p>　造一一诸塔　　各二十亿金</p>
<p>　床榻诸被褥　　皆具足严饰</p>
<p>　法师常随时　　于此中说法</p>
<p>　为众作大利　　乃至终其寿</p>
<p>　是乐善长者　　加供奉其尸</p>
<p>　积众香阇维　　起塔百由旬</p>
<p>　七体七宝塔　　以盛师舍利</p>
<p>　安置大塔中　　常华香供养</p>
<p>　此乐善长者　　如是设供已</p>
<p>　终值无量佛　　永不堕恶道</p>
<p>　是善福缘故　　八十亿劫中</p>
<p>　常为大梵王　　亦恒见诸佛</p>
<p>　又八十亿劫　　为忉利天王</p>
<p>　常得见诸佛　　以种种供养</p>
<p>　又于尔所劫　　为转轮圣王</p>
<p>　常能见诸佛　　亦皆深供奉</p>
<p>　从是已次第　　复得值无量</p>
<p>　无数阿僧祇　　那由他诸佛</p>
<p>　既值无量佛　　亦无量供奉</p>
<p>　能问诸佛道　　佛亦随义答</p>
<p>　阿难汝谓彼　　于华大城中</p>
<p>　大名闻长者　　为是异人乎</p>
<p>　汝勿怀此疑　　即今我身是</p>
<p>　我尔时奉事　　违须罗法师</p>
<p>　为具佛法故　　作如是供养</p>
<p>　是善根缘故　　得无上菩提</p>
<p>　我供给法师　　所造诸德本</p>
<p>　能获大果报　　至今犹不尽</p>
<p>　我从是因缘　　世世转高尊</p>
<p>　得见无量佛　　亦闻诸佛法</p>
<p>　彼诸佛所答　　亦如我今说</p>
<p>　是名真佛道　　汝等当修学　</p>
<p>阿难白佛言。甚奇希有。如来乃从久远已来深积德本。于过去世常得尊贵。世尊。违须罗比丘。今为现在为入涅槃。佛告阿难。是比丘今未入涅槃。于我法中行菩萨道。阿难复言。希有世尊。乐善长者供事法师。因是德本逮无上菩提。而是法师今犹甫尔行菩萨道。佛告阿难。是违须罗。不能如我发菩提心。恒以乐道而求菩提舍是苦行。阿难。我于长夜常以苦道求阿耨多罗三藐三菩提。我本修行菩萨道时。作如是愿。若有众生多随恶业。堕三恶道备受诸苦。我于尔时当成正觉度脱此诸苦恼众生。阿难。是违须罗所修行愿。说不可尽。算数譬喻亦不能明。以大行施深发无上菩提之心。以此善根作如是愿。若我修行菩提道时。其有众生未入法位及求声闻辟支佛者。此诸众生。得见我身若闻我名。皆得必定无上菩提。阿难白佛言。世尊。是违须罗法师受彼乐善上供给者。今或在此大众会中。佛告阿难。违须罗比丘在此众中。今于我前立者是也</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 