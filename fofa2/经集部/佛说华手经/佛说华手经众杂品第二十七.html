<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说华手经卷第八</p>
<p>　　　　后秦龟兹国三藏鸠摩罗什奉　诏译</p>
<p>　　众杂品第二十七</p>
<p>佛告舍利弗。有四救法。何谓为四。怖畏众生如来能救。入邪径者圣道能救。诸恶业者念处能救。在八难者菩萨能救。是名为四。舍利弗。有四安法。何谓为四。生得值佛名为大安。得无难处名为大安。能信佛法名为大安。具圣正见名为大安。是名为四。舍利弗。复有四法能成事业。何谓为四。四大调和令身得安。正见能生质直净心。见佛得信为众乐因。发无上心能灭无量无数众生诸烦恼病。是为四法能成事业。又舍利弗。世有四愿。何谓为四。诸病瘦者愿欲得活。饥渴所逼愿得食饮。苦恼所切愿欲得乐。行崄路者愿得安隐。是为四愿。又舍利弗。世界凡有四贪着处。以贪着故当堕恶道。何谓为四。一者贪身。二贪寿命。三利财产。四耽爱欲是。名为四。舍利弗。有七藏处。谓风藏生藏熟藏冷藏热藏见藏欲藏。舍利弗。是诸藏中欲藏最牢。此欲藏者为何所依。依于涕唾痰[病-丙+(企-止+(套-大))]脓血筋骨皮肉心肝五藏肠胃屎尿。尔时会中有一居士名曰撰择。居士有妻其名妙色。面貌端严姿容挺特。撰择居士深生爱着烦恼炽盛。闻佛所说。即白佛言。世尊。莫作是说。贪欲之心起于屎尿。何以故。我妻端严无诸臭秽。佛知居士贪垢情深。即时化作一妇人像。端严净洁状如妙色。整容徐步来入众中。居士见已即作是念。我妻何缘来入此会。作是念已即问之曰。汝以何故而来此耶。答曰欲听世尊说法。居士即牵自坐衣上。佛以神力令是妇人粪污其衣。使此居士不堪臭处。以手掩鼻顾视在右。谁为此者。时跋难陀在右边坐。语居士言。何故掩鼻而顾视我。答言是处甚大臭秽。以佛神力。令跋难陀及诸众会见此妇人便弃粪秽污居士衣。时跋难陀语居士言。且观汝妻所为臭秽。居士答言。我无所疑。我妻净洁身无诸秽。若有疑者自当观之。语跋难陀。我意谓汝为此秽污。时跋难陀即大恚怒。从坐而起语居士言。汝无惭愧。谁名字汝为居士耶。汝今应名屎居士也。何不自以手牵汝妻坐衣上耶。汝妻坐时便此粪秽。汝自坐上为屎所涂。而无羞耻反欲谤人。会中唱言。此屎居士可遣出众。便谓之言。不净弊人不应在众。即以手牵令出众外。撰择心惑语其妻曰。我敬汝故令坐衣上。汝为大人法应尔也。妻即答言。汝近屎囊自应尔也。居士尔时即生厌心。欲去衣粪更污身体。谓跋难陀。当何方便得离此秽。跋难陀言。非直此粪污染汝身。更有诸衰是汝之分。若欲离者当远逃逝。以汝妻粪令此大众头痛闷乱。居士答曰。诸释子等皆多慈愍。汝甚恶口乃如是耶。跋难陀言。如汝今者何可慈愍。佛之所语而敢违逆。作如是言。我妻端严无诸臭处。汝今自观为净洁不而欲谤我。尔时居士谓其妻曰。汝可还归。既遣之已语跋难陀。我今明见女人谄曲多诸过咎不净充满。心生厌离。欲于佛法出家为道。跋难陀言。汝今形体臭秽如是。若以香涂经历年载。然后或可堪任出家。居士答曰。我若涂香经历年岁。或身无常或佛灭度。坏我出家求道因缘。今若见听得出家者。我不复往城邑聚落。僧房精舍作阿兰若。乞食纳衣于空闲处。谁闻我臭。佛言。居士。汝欲于我法中出家。即白佛言。唯然世尊。佛言。善来。汝为沙门修行梵行。即时居士须发自落袈裟着身执持应器如比丘像。佛为说法苦集灭道。闻四圣谛得法眼净成须陀洹。重为说法教化渐令得斯陀含阿那含果。过是夜已执衣持钵。诣王舍城次行乞食。遂到本舍在门外立。时妻妙色。自见其夫剃头法服出家为道。即语之曰。法应见舍为沙门耶。撰择答言。汝昨法应于我衣上便弃不净污我身也。妙色答言。汝为比丘应谤人也。我从父舍到汝家来未见外门。况诣竹园至彼会中。尔时比丘语妙色言。有跋难陀为我时人。于大众中见遣令出。时有恶魔随逐撰择。而语之言。汝昨见者非妙色也。是化所作眩惑汝心。今可还以五欲自娱。沙门瞿昙欺诳汝耳。汝今虚妄非实比丘。瞿昙沙门常以此术诳惑多人。令其出家如今诳汝。撰择比丘证真法故即觉魔为。谓言恶人。汝亦变化我亦变化。是妙色姊俱为变化。佛所说法皆空如化。尔时妙色闻此法已。即于诸法远尘离垢得法眼净蠲除疑悔不随他语。于佛法中得无畏力。谓撰择言。所为甚善。能于佛法乐修梵行。我亦于法出家为道。佛告舍利弗。若人发心求菩提者应离四法。何谓为四。离恶伴党诸恶知识及不善行。是为初法。所应离也。又舍利弗。若人发心求菩提者。应当离于贪着女相。不与世人共处同事。是第二法。所应离也。又舍利弗。若人发心求菩提者。应当离于外道书论。谓裸形论。路伽耶论。末伽梨论。非佛所说不应亲近听受读诵。是第三法。所应离也。又舍利弗。若人发心求菩提者。不应亲近邪见恶见。是第四法。所应离也。舍利弗。如来不见更有余法深障佛道如此四法。是故菩萨应当舍离。又舍利弗。若欲疾得无上菩提。当修四法。何为谓四。菩萨应当随善知识。善知识者谓诸佛是。若声闻人能令菩萨住深法藏诸波罗蜜。亦是菩萨善知识也。应当亲近供给礼敬。又舍利弗。菩萨应当亲近出家。亦应亲近阿兰若法。离女色故。又舍利弗。菩萨应当亲近修习大空正见。离邪见故。又舍利弗。若诸菩萨欲疾逮得无上菩提。应当亲近如是四法。尔时世尊。欲明此义。而说偈言</p>
<p>　远离女人事　　及离恶知识</p>
<p>　亦远外道论　　并余诸邪见</p>
<p>　若亲近女人　　及诸恶知识</p>
<p>　受外道论议　　增长诸邪见</p>
<p>　增长邪见故　　速堕诸难处</p>
<p>　难得离八难　　亦难信佛法</p>
<p>　若人欲为恶　　即便造恶行</p>
<p>　若作恶行者　　则便堕恶趣</p>
<p>　是故求道者　　勿习近女色</p>
<p>　常当生厌离　　观之如溷猪</p>
<p>　勿近恶知识　　令住非法者</p>
<p>　若近行非法　　令人失心目</p>
<p>　若亲近外道　　尼揵诸论义</p>
<p>　言辞虽严饰　　能生诸过咎</p>
<p>　悉舍是众事　　则离诸邪见</p>
<p>　我说此四法　　往来生死本</p>
<p>　远离下劣法　　习近上妙行</p>
<p>　我本所修习　　当行如是法</p>
<p>　出家修梵行　　亲近善知识</p>
<p>　诸佛及弟子　　令我住佛道</p>
<p>　我常修行空　　空空及大空</p>
<p>　虽行是空法　　而不着于空</p>
<p>　若法及所得　　二俱不在空</p>
<p>　是名为真空　　世界所不测</p>
<p>　我本为佛道　　所修行诸法</p>
<p>　是法甚微妙　　非凡智所及</p>
<p>　我求佛道时　　诸所闻经法</p>
<p>　内心自思量　　不随他人说</p>
<p>　我自了达已　　而为他人说</p>
<p>　是名正真道　　空无碍寂灭</p>
<p>　空中无有生　　亦无有老者</p>
<p>　空中亦无死　　是名常住相</p>
<p>　是名法实相　　道场所了达</p>
<p>　坏破诸魔兵　　得无上菩提</p>
<p>　我之所得法　　即以为人说</p>
<p>　令证无上际　　而无所转相</p>
<p>　若欲得佛道　　及欲坐道场</p>
<p>　欲破诸魔众　　常修此空法</p>
<p>　若有人欲转　　无上妙法轮</p>
<p>　度无量众生　　当学是空法</p>
<p>　欲住佛十力　　及四无所畏</p>
<p>　处众师子吼　　当习是空法</p>
<p>　欲得大名闻　　广流布十方</p>
<p>　当正心修习　　了达是空法</p>
<p>　诸菩萨智者　　我随学空法</p>
<p>　能得上菩提　　是名最胜智</p>
<p>　比丘比丘尼　　若随学我行</p>
<p>　亦当得菩提　　如我今所得</p>
<p>　非但是二众　　能行此空法</p>
<p>　一切众生类　　亦学成佛道</p>
<p>　我以八直道　　修行是空法</p>
<p>　了达诸法相　　逮无上正觉</p>
<p>　我修习是法　　能得无碍智</p>
<p>　是诸佛真道　　谓常习空法</p>
<p>　是故诸菩萨　　为利众生故</p>
<p>　应当学此法　　所谓诸法空　</p>
<p>舍利弗。菩萨摩诃萨复有四法。世世转身不失正念能如说行。于诸法中得决定心。得无碍辩利辩深辩及无等辩。诸佛知已加其神力。当于后世拥护法城。何谓为四。常乐出家世世修习是出家法。为众生故。求法无厌说法无惓。习无依定坏诸法相。常勤修习念佛三昧。于诸缘中而无净相。是名初法不失正念。又舍利弗。菩萨摩诃萨。自求佛道兼化众生令住其中。常乐称赞诸佛神德。是第二法不失正念。又舍利弗。菩萨摩诃萨。能成甚深无生法忍。是第三法不失正念。又舍利弗。菩萨摩诃萨。于命终时心不散乱。常念诸佛及甚深法。以是深忍不失正念。是名为四。尔时世尊。欲明此义。而说偈言</p>
<p>　菩萨常求法　　亦常行法施</p>
<p>　是故于诸法　　终不失正念</p>
<p>　以化无量众　　令住佛道故</p>
<p>　世世转身时　　常得不失念</p>
<p>　习近佛所赞　　甚深空寂法</p>
<p>　是故此菩萨　　疾得无生忍</p>
<p>　亦不生无生　　无生即无生</p>
<p>　以是深忍故　　常不失正念</p>
<p>　是菩萨智者　　不乱心命终</p>
<p>　常专念诸佛　　及诸佛深法</p>
<p>　是人命终时　　其心不退没</p>
<p>　故世世转身　　常不失正念</p>
<p>　是故若有人　　欲得无上道</p>
<p>　当一切修习　　如是诸四法</p>
<p>　是法最第一　　诸佛之所赞</p>
<p>　我今亦称扬　　汝等当修学</p>
<p>　如来所说法　　为利汝等故</p>
<p>　佛为利益者　　非强为汝说</p>
<p>　若汝求佛智　　当修学是道</p>
<p>　修学是道故　　从此生佛慧</p>
<p>　若人怀懈怠　　及生退没者</p>
<p>　终不得佛道　　当远离是法</p>
<p>　若人计我心　　及住众生想</p>
<p>　若依止诸法　　不能证佛道</p>
<p>　当离是诸心　　常修学空相</p>
<p>　坏散一切法　　及获甚深智</p>
<p>　亦勿有所依　　有依即动相</p>
<p>　好乐动法故　　往来生死中　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>