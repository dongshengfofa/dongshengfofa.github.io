<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>散华品第十六</p>
<p>从善成刹来过恒河沙等国土中间。有世界名普德成就。是中有佛。号一切缘中自在现佛相。今现在为观佛定善根庄严菩萨摩诃萨。授阿耨多罗三藐三菩提记。时此菩萨见大光明闻大音声。白一切缘中自在现佛相如来言。世尊。是为何佛光明音声。彼佛答言。善男子。西方去此。过万二千阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时观佛定善根庄严菩萨。手执众华遥散此界。以其本愿因缘力故。于诸国土无所挂碍。迳来到此娑婆世界。至王舍城诣竹园中。时会四众怪未曾有。是众莲华绕佛三匝。于佛前住。各说一偈。称扬如来及菩萨言</p>
<p>　世尊大智慧无边　　自然逮觉无量法</p>
<p>　示现无碍神通力　　普照十方诸世界</p>
<p>　大智慧明诸菩萨　　善于问答无所畏</p>
<p>　远闻佛名欲供养　　以神通力普集此</p>
<p>　皆是一生绍尊位　　勇猛坚固大庄严</p>
<p>　名称远闻振十方　　皆来集此娑婆界</p>
<p>　能为众生起大心　　深发庄严无所畏</p>
<p>　我等今请问世尊　　云何得证无上道</p>
<p>　云何修集诸佛法　　能坏魔军成佛道</p>
<p>　尔时世尊释迦文　　与此后来化华语</p>
<p>　众华见佛身无比　　又从佛闻真要言</p>
<p>　便发勇悦随喜心　　稽首礼佛一面立</p>
<p>　即于其处灭不现　　众会见此咸惊疑</p>
<p>　是为何人从何来　　问世尊已即不现</p>
<p>　时四部众敬威颜　　无敢问佛决所疑</p>
<p>　佛即化作比丘像　　状如阿难起发问</p>
<p>　此是何人问世尊　　既请问已即不现</p>
<p>　唯愿世尊决众疑　　此事何故所由然</p>
<p>　佛言此华从东方　　过算数等世界来</p>
<p>　汝观勇猛大庄严　　菩萨神通之所为</p>
<p>　此菩萨本行道时　　深发如是大庄严</p>
<p>　是故有人求佛道　　斯等若念得必定</p>
<p>　若为是等所见者　　即能深乐诸善法</p>
<p>　离诸懈怠净持戒　　广博多闻如大海</p>
<p>　能善修学权方便　　更不受胎常化生</p>
<p>　世世往来生死中　　常不忘失正法念</p>
<p>　在在所生值诸佛　　与众贤圣俱集会</p>
<p>　常生厌离五欲心　　能于佛法信出家</p>
<p>　即于见时获斯利　　亦得余利未尽说</p>
<p>　是等大士诸功德　　若欲称扬无穷尽</p>
<p>　若有女人以信心　　闻是菩萨大庄严</p>
<p>　永不复受女人身　　必为众生无上尊</p>
<p>　若有男子若女人　　闻其名称心欢喜</p>
<p>　发愿欲见此菩萨　　身坏命终即生彼</p>
<p>　若诸男女余众生　　闻此菩萨大功德</p>
<p>　能以净心信乐者　　即于菩提不退转</p>
<p>　若有众生入法位　　闻此菩萨奇特名</p>
<p>　是人虽不得佛道　　亦获无量诸功德</p>
<p>　如有药树名喜见　　能疗众生百千病</p>
<p>　周回皆去一由旬　　灾火猛焰所不烧</p>
<p>　若诸毒虫入其内　　毒气即时皆消歇</p>
<p>　若闻此树香气熏　　即便闷绝丧其身</p>
<p>　根茎枝叶及华实　　寂然无作无所为</p>
<p>　而其势力能有用　　皆悉消灭诸毒害</p>
<p>　此树远能消众病　　况取根茎而服用</p>
<p>　是大菩萨亦如是　　十方闻名作佛事</p>
<p>　况得目见加供养　　亲近咨问决所疑</p>
<p>　时佛所现化阿难　　即复加敬问世尊</p>
<p>　如佛所说大菩萨　　能以名闻作佛事</p>
<p>　娑婆世界有是不　　唯愿世尊为我说</p>
<p>　佛言我寿不久留　　今此众生福微浅</p>
<p>　诸佛菩提甚难信　　如来所说深无极</p>
<p>　阿难当知有菩萨　　今现在此大会中</p>
<p>　是诸菩萨大庄严　　十方诸佛赞不尽</p>
<p>　阿难观是跋陀婆　　又观宝积法宝积</p>
<p>　导师智者及星得　　并婆罗门那罗达</p>
<p>　又观帝德善比丘　　婆楼那天婆罗(丹楼)那</p>
<p>　亦观善力大比丘　　是等行愿难思议</p>
<p>　是诸菩萨称不虚　　皆发不虚大庄严</p>
<p>　若有见者尚获利　　况复亲近受教诲</p>
<p>　若有众生得见者　　或复闻其大名称</p>
<p>　则于佛道无所疑　　常不复堕诸恶趣</p>
<p>　常能发行勤精进　　能善修集真智慧</p>
<p>　常能安住净持戒　　能深志乐无上乘</p>
<p>　阿难所有十方界　　诸佛世尊今现在</p>
<p>　皆共称扬是菩萨　　所发庄严大誓愿</p>
<p>　称赞是等广名闻　　令余菩萨生贵心</p>
<p>　皆言欲见释迦尊　　及诸具足庄严者</p>
<p>　即时诸佛皆听许　　各礼佛足敬绕已</p>
<p>　于彼佛土没不现　　皆来到此娑婆界</p>
<p>　闻是菩萨具足愿　　于无上道转精进</p>
<p>　如来即记当成佛　　国土寿量号如是</p>
<p>　此等无量无数劫　　所有不善业因缘</p>
<p>　以是行业因缘故　　与我生此浊世中</p>
<p>　我今虽得无上道　　犹不喜见未来世</p>
<p>　当有破戒诸比丘　　急性恶口粗犷言</p>
<p>　是诸菩萨闻此事　　而加精进大庄严</p>
<p>　于饥馑中行大施　　法欲坏时演真教</p>
<p>　今于佛前发誓言　　我要当以无上法</p>
<p>　于后恐怖恶世中　　不惜身命利众生</p>
<p>　但发是愿尚为难　　况能成就如愿行</p>
<p>　如是等经及持者　　于恶世中被轻贱</p>
<p>　阿难观彼颠倒世　　闻如是等诸经法</p>
<p>　于是中生非法想　　皆言是法非佛说</p>
<p>　以我菩提得供养　　而便勤造破法缘</p>
<p>　如是甚恶浊乱世　　谁能堪忍住是中</p>
<p>　斯人从佛闻是语　　即时悲泣泪交流</p>
<p>　念佛旷劫所修集　　此法如何便散灭</p>
<p>　时诸学人生厌心　　觉了有为无定相</p>
<p>　如救头然勤精进　　漏尽无余得涅槃</p>
<p>　诸天神闻恶世中　　正法毁灭皆忧戚</p>
<p>　我等宁于今命终　　勿见如是法坏时</p>
<p>　我等今见如世尊　　能大法施无畏者</p>
<p>　此等现前瞻仰佛　　听说甚深无碍法</p>
<p>　又见比丘修诸禅　　定慧神通悉究竟</p>
<p>　于后恶世法坏时　　此等贤圣难复见</p>
<p>　诸恶比丘反炽盛　　持净戒者无势力</p>
<p>　乃不得暂止塔庙　　时诸天神大忧恼</p>
<p>　皆悲呼言奈何哉　　佛法毁灭甚可惜</p>
<p>　佛为是等修苦行　　而为恶人所轻毁</p>
<p>　自共朋党相亲友　　诽谤善人生过咎</p>
<p>　自言佛是我等师　　而违佛意毁正法</p>
<p>　与清信女为因缘　　共结要誓同事业</p>
<p>　并心共毁我正法　　于佛法中无敬心</p>
<p>　是众恶等毁三宝　　为诸贤圣所远离</p>
<p>　如凶逸牛角峰利　　则为众人之所避</p>
<p>　于尔时世恶比丘　　而反轻笑修善者</p>
<p>　来世当有是颠倒　　应生厌离莫放逸</p>
<p>　于佛法中勤精进　　勿见如是浊乱世</p>
<p>　莫与此等相值遇　　与此同止甚苦恼　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 