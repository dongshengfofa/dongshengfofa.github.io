<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>嘱累品第三十五</p>
<p>复次坚意。若善男子善女人发大乘心。若佛现在若灭度后。众华璎珞若上华香以为供养。以是缘故得八具足福。身色具足。财物具足。眷属具足。持戒具足。禅定具足。多闻具足。智慧具足。所愿具足。是名八具足福。尔时世尊欲明此义。即说偈言</p>
<p>　若求佛道者　　供给佛塔庙</p>
<p>　世世得福报　　汝当一心听</p>
<p>　常具足身色　　见者心得净</p>
<p>　福德大财富　　及得善眷属</p>
<p>　安住于戒中　　能深入禅定</p>
<p>　得多闻智慧　　无量如大海</p>
<p>　诸有所愿求　　皆悉能具成</p>
<p>　世间中尊上　　第一良福田</p>
<p>　以是善根故　　得相三十二</p>
<p>　相相各明显　　以是严其身</p>
<p>　是一一诸相　　以众好严饰</p>
<p>　一一诸相中　　各有八十光</p>
<p>　是一一光中　　其明甚清彻</p>
<p>　于八十种好　　亦出诸光明</p>
<p>　从诸善业缘　　亦从愿故生</p>
<p>　随诸愿差别　　故得如是相</p>
<p>　足轮相一指　　以众好庄校</p>
<p>　是福德神力　　汝当一心听</p>
<p>　我是足指中　　有好名照明</p>
<p>　有光名极高　　安住于此中</p>
<p>　能演出光明　　犹如过爱珠</p>
<p>　是光如半月　　在于须弥山</p>
<p>　有相名坚集　　有八十亿光</p>
<p>　诸光各有名　　亦各有明色</p>
<p>　我从一光边　　出千种色明</p>
<p>　围绕大千界　　下方作佛事</p>
<p>　我今若普放　　善业所得光</p>
<p>　世界若大小　　一切皆迷闷</p>
<p>　从是光现无量佛　　遣到十方诸世界</p>
<p>　广化众生作佛事　　有如是等神通力</p>
<p>　我有三昧能普照　　用是三昧见世界</p>
<p>　此三昧名须弥相　　是中有光名善法</p>
<p>　有三昧名首楞严　　于一切中为最胜</p>
<p>　因以净心故能得　　通达十方无挂碍</p>
<p>　有人见佛现灭度　　或有见佛初入胎</p>
<p>　有人见生无所畏　　其心安静行七步</p>
<p>　或有人见坐道场　　谓我方今始成佛</p>
<p>　又复见我转法轮　　又见修行菩萨道</p>
<p>　汝等观是三昧力　　佛住是中得自在</p>
<p>　有人知我寿劫数　　或有知我寿半劫</p>
<p>　有见我寿一小劫　　若二三四若过是</p>
<p>　有见我寿一亿岁　　又见过是若复少</p>
<p>　此阎浮提世界人　　知我寿命八十岁</p>
<p>　又见我寿一日夜　　又人知我寿长远</p>
<p>　或有三千大千界　　谓我寿天一日夜</p>
<p>　我知是人心喜乐　　随其所乐为说法</p>
<p>　随众所应为示现　　各各自谓为我说</p>
<p>　见以欢喜生信解　　是佛希有神通力</p>
<p>　我若示汝所为事　　一切凡夫皆狂惑</p>
<p>　如来所行所为事　　汝等设见亦不识</p>
<p>　菩萨若知我深行　　是人便能转法轮</p>
<p>　诸说法者各所乐　　不能尽知我所行</p>
<p>　若不能知普智行　　是人所说甚微浅</p>
<p>　若闻是法心退没　　我以是故无所说</p>
<p>　若人能知普智行　　是人心终不退没</p>
<p>　知一切法皆悉等　　是人随顺我所行</p>
<p>　坚意当知是诸经　　于将来世无受者</p>
<p>　唯除此会八菩萨　　今于我前合掌立</p>
<p>　坚意当知如是人　　则能知我甚深行</p>
<p>　亦为先会法之首　　常能照然佛法炬</p>
<p>　常教众生菩提心　　常为诸佛所称叹</p>
<p>　如今于我现前立　　过去佛前亦如是</p>
<p>　如恒沙数诸世尊　　是人皆现于前立</p>
<p>　时五百人从坐起　　合掌白言当护法</p>
<p>　皆是佛听护法者　　坚意汝亦在是数</p>
<p>　复有八十菩萨起　　皆为救护佛法故</p>
<p>　世尊我于未来世　　受持佛法如说行</p>
<p>　当于浊乱恶世中　　广说流布是法种</p>
<p>　世尊寻便为授记　　即飞空中七多罗</p>
<p>　八十亿人得深喜　　各各自闻得受记</p>
<p>　尔时佛告阿难曰　　汝能于后恶世中</p>
<p>　受持如是诸经不　　答言世尊我不堪</p>
<p>　佛知故问迦叶言　　汝能于我灭度后</p>
<p>　受持如是诸经不　　答言世尊我不堪</p>
<p>　我能把持三千界　　及大海水诸山林</p>
<p>　诸余粗重悉能持　　不能恶世护持法</p>
<p>　今世比丘多弊恶　　不随世尊所教法</p>
<p>　何况世尊灭度后　　谁能信受是深经</p>
<p>　必当语我如是言　　汝年老耄无智慧</p>
<p>　云何反能教我等　　利根聪辩解义者</p>
<p>　世尊如是弊恶人　　乐世文颂外道论</p>
<p>　舍离甚深禅定乐　　皆悉乐着世俗事</p>
<p>　多欲难满无厌足　　贪着美味求利养</p>
<p>　我不能救是恶人　　见已反增我忧恼</p>
<p>　我在空闲独处时　　释梵诸天来语我</p>
<p>　我世尊说如是法　　令多众生住圣道</p>
<p>　有某比丘得无漏　　某得神通到彼岸</p>
<p>　我闻是已心喜悦　　而答释言何足怪</p>
<p>　于后恶世释梵天　　来至我所啼哭言</p>
<p>　大德当知佛法坏　　我闻是已怀忧恼</p>
<p>　不能广说是罪缘　　亦复不能持此经</p>
<p>　亦不能为作证明　　恶世比丘难与言</p>
<p>　时诸天神皆啼哭　　尔时佛告迦叶言</p>
<p>　我亦先知汝不能　　受持拥护我法种</p>
<p>　我诸声闻弟子等　　无能受持如是经</p>
<p>　但诸菩萨承佛力　　则能受持如是法</p>
<p>　于后恶世或生疑　　我今当断此人惑</p>
<p>　是经何故先来无　　但是比丘自造作</p>
<p>　或见是经多无量　　为读诵故心惊畏</p>
<p>　是经广博多散乱　　谁能读诵令究竟</p>
<p>　若人今见汝问我　　亦闻我今为汝说</p>
<p>　是人于后甚恶世　　能闻是经得欢喜</p>
<p>　佛说如是护法时　　无量众发菩提心</p>
<p>　是诸众生皆念言　　我于来世听是法</p>
<p>　后当供奉诸世尊　　一心求觅佛大智</p>
<p>　供给舍利及塔庙　　种种严饰尊形像　</p>
<p>尔时阿难从坐而起偏袒右肩右膝着地。合掌白佛言。世尊。当何名为此经。云何受持。佛告阿难。此经名为摄诸善根。亦名福德所依。亦名安慰诸菩萨心。亦名菩萨所问。亦名断一切众生疑。当如是持。佛说是经已。慧命阿难坚意菩萨诸天龙神乾闼婆阿修罗人非人等一切大众。皆大欢喜信受佛语</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>