<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说报恩奉盆经(亦云报像功德经)<br>
<br>
　　　　阙译附东晋录<br>
<br>
闻如是。一时佛在舍卫国祇树给孤独园。大目揵连始得六通。欲度父母报乳哺之恩。即以道眼观视世界。见其亡母生饿鬼中。不见饮食皮骨相连柱。目连悲哀即钵盛饭往饷其母。母得钵饭。便以左手障饭右手搏食。食未入口化成火炭遂不得食。目连驰还白佛。具陈如此。佛告目连。汝母罪根深结。非汝一人力所奈何。当须众僧威神之力。乃得解脱。吾今当说救济之法。令一切难皆离忧苦<br>
<br>
佛告目连。七月十五日当为七世父母在厄难中者。具糗饭五果汲灌盆器。香油庭烛床榻卧具。尽世甘美以供养众僧。当此之日。一切圣众或在山间禅定。或得四道果。或树下经行。或得六通飞行。教化声闻缘觉。菩萨大人权示比丘在大众中。皆共同心受钵和罗。具清净戒圣众之道其德汪洋。其有供养此等之众。七世父母五种亲属。得出三涂应时解脱衣食自然。佛敕众僧。当为施主家七世父母。行禅定意然后食此供。目连比丘及一切众欢喜奉行</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>