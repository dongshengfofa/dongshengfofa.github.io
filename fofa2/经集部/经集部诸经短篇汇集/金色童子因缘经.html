<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>金色童子因缘经卷第一</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>如是随闻。尊者大迦叶已趣圆常。尊者阿难。具大威德有大智慧。与尊者舍利子等无有异。悲心如佛普摄一切。能于国城聚落方处。随彼彼处以胜方便调伏化度一切众生。乃至后时。广为教化俱胝百千诸众生故。宣说正法而雨甘露。灌注心顶。周遍广严大城庵罗树园。皆作利乐</p>
<p>是时王舍大城有一商主其名日照。居处城中。财宝富饶眷属炽盛。其广其大摄聚增多。与毗沙门天王等无有异。以富盛故娶于上族。相与嬉戏游止娱乐。久无嗣息。长者眷属心怀渴慕极生忧恼</p>
<p>是时忉利天中有一天子具福威德。天报将尽五衰相现。然其乐欲观佛出世乃至涅槃庄严等事。求于人中相续受生</p>
<p>尔时帝释天主。观彼天子将其谢灭。乐欲观佛庄严等事。欲于人中相续受生。知已乃谓彼天子言。汝若乐欲人中生者。汝今应知。王舍城中有一商主其名日照。而彼妻室堪汝托阴。天子答言。我昔曾闻。彼商主者。于佛法中而无净信。帝释复言。仁者今当如我所作。我能令彼日照商主于佛法中深生净信。天子白言。如天主语唯然受教。若彼商主与其妻室。乃至尽寿归依三宝。我当从命托彼阴中。是时帝释天主从天中隐。即于王舍大城日照商主舍中。处空而住。以其帝释天主色相威神。周匝是舍有微妙光。而为照耀</p>
<p>时日照商主见是微妙光明照已。深生奇异。举熙怡目周遍四方。审谛观察乃见帝释天主胜相。即时头面礼奉双足。作是白言。天主。我于今日快得善利。汝天圣尊降于小舍。当何教令。吉祥胜事何所成办。天主答言。商主。知汝无子。汝若希求有子息者。汝与妻室从今已往乃至尽寿。应发净心归依三宝。当生贵子。是时日照商主闻是说已。心意泰然。踊跃欢喜。作是白言。天主。我等今者如尊教令。从今已往乃至尽寿。同己妻室皆发净心归依三宝</p>
<p>尔时帝释天主。为其日照商主及彼妻室。开发净信归依三宝已。即于王舍城中隐而不现。还复忉利天中彼天子宫。现住其前。为彼天子一一广宣如上事相。乃至其后。而彼天子于彼天中谢灭天报。即于王舍城中日照商主之妻托阴胎藏。圣子入胎奇相斯现。时商主妻身中自然具有最上色相威光。悦意香风时来吹触。是时国城贤女之家皆生智者。复有五种独异之相。何等为五。一者能知人所爱乐。二者能知人不爱乐。三者知时。四者能知时中微细。五者能知入胎藏事。入胎藏事者。谓入胎时能知所生是男是女。若是男者于胎藏中依右而住。若是女者于胎藏中依左而住。是时其妻心生欢喜。谓夫主言。君应当知。我观于今所怀圣子。胎藏分位渐增成长。依右而住。其后当生决定是男。夫主闻已加复欣悦。时商主妻其身轻举。乃舒右臂即作是言。我久时中希求子息。愿见子面。今所怀子。若生未生我今宜应营作福事。即召主执聚以珍财随力行施。令我种族久住昌盛。何以故。我于前世。若少若多随行布施作福事已。于今生中施名不坠。亦复生生随逐不失</p>
<p>尔时商主之妻胎藏渐成。预知其相。处于高阁安隐之所。善养护之。寒即随寒而妙资养。热即随热而妙资养。方药摄治饮食顺度。苦醋甘辛咸淡之味悉无过极。六味调均离诸愆失。复以璎珞庄严其身。犹如天女。而常游戏欢喜园中。若座若床高低随易。或履地时无诸硬涩。亦不少闻不悦意声。乃至其后胎中分位成熟圆满。或满八月或满九月生一童子。色相殊丽人所乐观。端正严好支体成满。身有金色光相艳赫。诸分具足悦目适心。众共瞻睹。金黄色衣自然覆体。旃檀香风遍触其身。口中复出优钵花香。童子生时长者舍中又复雨众妙衣。所雨之衣皆悉金色。迦尼迦花缤纷而坠。现如是等希有瑞相广大圆成</p>
<p>是时日照商主。与其妻室并诸眷属。见是事已咸生惊异。于时商主即出其舍住于门侧。自外而观愈增欣跃。见是相已乃作是念。童子诞生诚多增长。心生最上最极欢喜。还入舍中。乃至其后见是童子。色相殊丽端正严好。踊跃欢喜。说伽陀曰</p>
<p>　快哉我今得善利　　快哉意愿已圆成</p>
<p>　福威德子今日生　　是故我心大欢喜　</p>
<p>说伽陀已。以欢喜故。复出家中殊妙衣服。普施沙门及婆罗门孤露贫者宗里亲属。以营福事</p>
<p>尔时童子生后已经二十一日。广为修营众福事已。亲族共议宜当立名。有亲者言。今此童子身有金色艳赫光明。诸亲今当为此童子立名金色。众议已定。于是乃名金色童子</p>
<p>是时商主即为金色童子。选八女人命为其母。二为养育。二为洗濯。二为乳哺。二为戏玩。由是速疾长养成立如净莲花淤泥中出。渐当教习童子艺能。若书若算及诸事业。一为安布书算印记。二为安布诸所用具。三布衣服。四安布马。五布乘舆。六布珍宝。七布童男。八布童女。如是八种广安布已。悉令观瞩验其所好。而后童子艺业成立语言明利。信心清净志意贤善。自利利他具大威德。善修悲行成就法欲。爱念众生智慧明了。善解文论。如是童子功业圆备。商主尔时作是思惟。今此童子福威德力。衣服财宝一切圆具。然我不知此福威德其何所因。岂非以我归依三宝胜威力。故此子诞生获是胜福。其后商主于佛法中转生净信。依时如应作诸佛事</p>
<p>尔时王舍城中。有一商主名曰离垢。经泛大海获利圆成安隐而还。为佛世尊及千二百五十苾刍眷属。普遍清净饭供已讫。一一苾刍复以三衣而为布施。于是离垢商主净信之名充遍世间。咸赞是言。今此商主善为商导。涉渡大海果利无虚。而能于佛法中广作胜事</p>
<p>时日照商主闻是言已。愿相习敩。乃起是念。我若同此涉渡大海无难还者。愿我当以佛诸声闻弟子之众。乃至遍住此阎浮提。以佛教敕聚为一会。我当悉以上妙饮食遍供给已。复于一一苾刍各以上妙三衣周行给施。作是念已。具以上事告语其妻。妻即答言。夫主。若能有其势用。随汝所愿必能成办</p>
<p>是时日照商主。即于王舍城中三复振铃遍警告已。乃与五百商人眷属登涉大海。既已得渡安处彼方。时佛世尊已入涅槃。其后复闻尊者大迦叶亦入涅槃。乃至后时金色童子。于竹林精舍。闻一苾刍诵无常偈曰</p>
<p>　若昼若夜中　　或行或复住</p>
<p>　如大河迅流　　念念无停止</p>
<p>　寝宿过是夜　　寿命随减少</p>
<p>　犹如少水鱼　　斯何有其乐</p>
<p>　此色相衰朽　　病集即破坏</p>
<p>　如羊被杀时　　命去死不久</p>
<p>　此身非久住　　地等六大成</p>
<p>　譬如旷野居　　无门无关门</p>
<p>　此身何所乐　　秽恶众盈流</p>
<p>　病苦所萦缠　　老死常惊怖</p>
<p>　今此秽恶身　　病集即离散</p>
<p>　得胜寂静时　　乃最上安乐　</p>
<p>是时金色童子闻是偈已。于生死中极生厌离。欣乐涅槃广多赞叹。即时礼奉彼苾刍已。乃发问言。向闻圣者所诵偈句云何语邪。苾刍答言。汝今当知。此是佛语。童子闻已。于佛法中益生净信。乃发谛诚乐欲出家。转复肃恭。于苾刍前再伸拜奉白言。圣者。我今乐欲清净出家。惟愿圣者。悲愍摄受令得出家。苾刍答言。汝欲出家父母听不。童子答言。未承其命。苾刍告言。汝今宜应往白父母。若其听许乃可出家。童子复言。如尊所教。是时金色童子深厌生死极大怖畏。志乐出家。即还自舍诣其母所。拜奉双足前白母言。愿母知我。我今乐欲清净出家。于佛法中修正法律。惟垂听许。母闻言已。悚然惊惧拊膝伤叹。谓其子言。唯汝一子我所爱念。如其意乐百种依随。云何汝今舍我出家。子白母言。母今当知。诸有恩爱决定离散。愿母于今听我出家修正法律。母闻言已。逼恼之心转复增极哽咽垂涕。复谓子言。子今当知。勿于我前三复斯说。无令热血自口而流。其母即时乃自思忖。若今如是毕竟不能止其意乐。宜设方便以解其心。乃复谓言。童子。汝父净信于佛法中广营胜事。已涉大海非久即还。汝今宜应俟父归复。父必有命听汝出家</p>
<p>是时童子。于母孝奉即自思惟。我若重复启言陈告。必令我母极生逼恼。我宜从命俟父还家。于是童子默然受教</p>
<p>尔时金色童子。以其色相严好殊丽。凡于四衢经游出处。众共瞻睹观者无厌。时童子母复作是念。我子端严色相殊丽。众所爱乐。然我之子于世间法深生厌背。以是缘故心常怀疑。此子欻然舍我出家。我今应当随逐防卫。子若去之后当生苦</p>
<p>金色童子因缘经卷第一金色童子因缘经卷第二</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<font SIZE="2">
<p>　</p>
</font>
<p>尔时金色童子。其后常时亲近有智沙门婆罗门等。随逐听受善妙所说解脱道法。或复亲自书写经典。及营胜事</p>
<p>是时日照商主。于王舍城外有一大园。花果繁茂清流严好。金色童子日往游适。或时栖处读诵经典。时王舍城中有一妓女。名迦尸孙那利。年少端严人皆欣慕</p>
<p>是时国主阿阇世王。有一大臣其名勇戾。王极宠念多所委用。于彼妓女素深染缘。日日邀诣勇戾园中嬉戏娱乐。其后一时彼迦尸孙那利女。众妙庄严。出王舍城诣勇戾园。方及路次见金色童子亦出王舍城外诣日照园中。色相殊丽端正严好。身有金色威光艳赫。金黄色衣自然覆体。悦目适心众共瞻睹。彼女见已乃作是念。奇哉色相殊妙若此。奇哉威光艳赫无比。念已即时恣其瞻瞩。又复思惟。世间若有具福女人。应得此子而为其夫。鲜福女人彼应难得如是丈夫嬉戏娱乐。然我今者其复云何。欲祈缘契有无碍耶。何以故。今此童子诸丈夫中而独殊丽。我今虽复极生爱恋。设何方便而获契会。即时趋诣彼童子前。注意观睹。复自思忖。今此童子体性端凝具大威德。弃背世间欲染邪缘。趣向涅槃真实正道。我虽爱慕彼不纳受。我今不应于斯受耻。我亦不住勇戾园中。宜随彼往所止之处。言已即时密随童子之后</p>
<p>尔时童子知是事已。而即速行先入园中。遣守门者关闭其门。是时伽尸孙那利女。隔门白言。童子。此何道理关闭园门。我今故为汝来至此。汝今坚不令我获其瞻睹。亦非所宜。童子默然不答。时彼女人又复惟忖今此童子不出二事。一者或复毕竟不为世欲所染。二者或为鬼魅所著。于一切处以我色相。或以言说。皆悉不能获其附近。我今虽复志欲亲附。然斯观睹关闭于门。纵使巧智设何等方便。而终于我作其遮止。我今或复勿令知觉。但俟他晨先来园中。潜伏宵止。而是童子其必后来。我即进身潜相附近。时彼女人作是念已。即复旋归入于城中。是日女人不获造诣勇戾之园。是时勇戾于自园中竟日游赏。日时向暮彼亦不来。倾望既久还入城中。即遣使人诣彼迦尸孙那利妓女之舍。谓女人言。汝于今日以何缘故不至园中。是时女人巧运方计。答使人言。汝可为我启白大臣。我于今日风恙所萦头目昏痛。由斯事故不获诣园。使人受言未遑回白。亲里近人潜已告语。是日女人都无疾恙。但为往彼金色童子园中游观。是故不来大臣园所</p>
<p>尔时勇戾大臣闻是语已。忿恚欻生审谛思忖。若此迦尸孙那利女。与彼金色童子有所契会。斯实令我作无义利。由是忿恚结缚于心。世间所谓女人怨缚。最为第一</p>
<p>是时大臣。恚火烧心极为逼恼。守度是夜得至明旦。召一侍人而谓言曰。汝可执剑从于我后出王舍城诣日照园我有少缘速疾营作。侍人答言。如尊旨命。尔时侍人执剑随从勇戾大臣。出王舍城入彼日照商主园已。时迦尸孙那利妓女。种种严身亦出王舍城外。诣于日照商主之园。继踵而入。时彼女人园中忽见勇戾大臣。见已惊惶投窜无地。乃作是念。今日大臣决定于我大作佷恶无义利事。是时大臣见女人已。恚火炽然焚烧心意。眉蹙额皱异相悖兴。即速奔前执拽其女。发髻蓬乱覆面于地。励声谓言。汝今来此与彼金色童子诚有要契。妄谓我言风恙萦逼。巧以方计而相欺调。事相若此。怨缚宁逃。谅汝今时故难活命</p>
<p>是时迦尸孙那利妓女闻是言已。苦恼自召大生惊怖。我今无复命得存耶。内极悲哀垂泪号泣。从地旋起前诣大臣。礼奉双足缓发其言。恳切告白。仁者。悲念不应于我殒害其命。女人之身多生过失。自今而后我不复作。乃至尽寿誓为婢使。愿以仁慈止息忿恚。与我残命使令存活。时彼大臣虽闻如是悲切之言。以佷毒心都无听纳。于其恚火转复炽然。谓侍人言。汝今宜速挥以利剑断取其头弃置于地</p>
<p>时彼侍人闻是恶者猛恶言已。发大战怖乃作是念。苦哉痴人极无悲愍。与此女人素深染缘。而何一旦以彼小罪欲害其命。苦哉我今于斯人所求其养活。犹如蛇毒实堪惊畏。何故我于下劣人所而求依止。我于诸处随入艰险。岂非我今死时至耶。或复我今显说其言而当告白。若显说时彼或能止如斯罪业。知是不正法已毁责心意。又复见是女人惊懅危逼悲哀涕泣。作是念已。即时合掌前白勇戾大臣言。惟愿仁者。悲哀止息。无令我作如是种类不义利事。无令我作宰杀之人。无令我今勇悍其意而造杀业。我主仁慈愿赐救护。况此女人容止端严。人所乐见。王舍城中久时栖止。诸方来者多人欣慕。又此女人一切人众共所爱念。云何我主明慧有智。于一切人所爱念处。反生嗔恚。愿今止息如是恶缘。当免二世极重杀业。无至坚执使其破坏。勿令我身造斯恶行而自焚烧。又此女人色相盛年众共慈爱。于仁者前悲哀逼迫。以甘软言恳切祈告。我闻彼言心大战悚。又闻仁者猛恶之言欲断其命。转增惶怖。至于边地恶人尚无勇心故害人命。况乎仁者能勇害耶。假使一切畜生之类。见诸危逼尚起愍心。况复人伦生杀害意。是时侍人说伽陀曰</p>
<p>　仁者所出非理言　　我尚不欲闻其说</p>
<p>　况复使我实所行　　愿今止斯极恶业　</p>
<p>时勇戾大臣闻是说已。以佷恚缘坚执不舍。意念差失不复本心。转增嗔恚起诸恶相。励声谓言。咄哉男子汝于此女亦深爱念。以傥护心违我旨教。随处遮止不欲彼杀。汝今从命杀即为善。若不杀者。汝于今时命亦不存。时彼侍人睹斯执见佷恶危逼。乃自惟忖。苦哉我今随逐入是险恶难中。我今若不从命致杀。彼当决定反害我命。何以故。而此女人爱念素深。尚欲坚害。况复于我不致杀耶。我若从命于此女人贤善之身挥其刃者。我即复何名丈夫耶。我今宁可于一切处坏自身命。决定终不害彼女人。其后侍人别运方计。即自惟忖。我今宜应执剑逃窜。若己若他必能护命。念已即时持剑奔窜。迅速其步欲出园中。时勇戾大臣亦逐其后至于门侧。时迦尸孙那利妓女身力羸瘁。余命无几。思欲奔窜其力无堪。念已即时勉力而起。即速前奔至一墙界。墙仞既高不能过越。是处适值大臣旋还。即时女人于阿提目多迦花林之间。避走潜伏。大臣不见。即于是处周行观瞩。乃见女人在高墙侧潜伏林间。是时墙下。先有黑蛇潜处其穴。因是出穴螫彼女人右足致伤。大臣见已亦复奔走。是时女人即自思念。此必大臣来害我命。尔时专一唯怀死怖。其后非久即知是处为蛇所螫。是时大臣。旋诣林间观其女人。嗔恚剧增心无悲愍。即复前拽彼女人身。蹂践发髻愈增疲困。苦哉女人受斯残害。气力绵微闷绝于地。是时大臣审复观瞩。见是女人偃仆其地。即自思惟。今此女人命已殒谢。我应回复。然虑余人窥其事状。即时举身越墙而度。入于城内</p>
<p>尔时王舍城中。诸巡警官周行警察至日照商主园中。到已见彼金色童子出王舍城至自园内。乃至复见迦尸孙那利妓女偃仆于地见已即时极生伤愍。诸臣乃共审谛观察。此何恶人无悲愍心。不惧他世罪业报应。深结怨缚杀害其命。苦哉人伦怀斯惨毒。于女人身无慈致害。是时群官周遍园中。精审伺察不睹余状。又复思忖。今此女人容止端严素传名誉。而何此中致伤其命。何等恶人造斯恶业。事状隐暗唯天所明。我等今时未辩其由。亦招罪咎。于是群官极生忧蹙。互起疑心榰颐不乐。群官又复再入园中审细推求。复睹前状。但见女人偃仆其地。岂非金色童子宿业报力不能断耶。何故此女命致殒绝。尔时诸巡警官互相议言。今此妓女何人致杀。我等园中于三审谛周行观瞩。余无事状。唯见金色童子。群官即时召其童子。而发问言。今此妓女何人所杀。童子答言。诸官明察我于是事虽睹其状。而实不知谁人所杀</p>
<p>金色童子因缘经卷第二金色童子因缘经卷第三</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<font SIZE="2">
<p>　</p>
</font>
<p>尔时诸巡警官相与议言。众所共观今此童子仪相调善。谅其不能发斯重业。又复于今无余异状。我等随处遇斯艰苦。今者云何理行其事。中一人言。此事状者。诚非我等所能参议。国有刑司大臣掌法。今宜监领童子女人诣彼详辩。众议定已。举彼女人卧置竹舆。执持童子俱诣法司</p>
<p>尔时勇戾大臣职当掌法。与诸法官共会一处。遥见彼诸巡警官来渐至其前。即发问言。汝等诸官斯来何为。有何事耶。诸官答言。今此女人于日照商主园中。不知何人杀害其命。我等审谛于三伺察。于其园内唯见金色童子。余无事状。我等即时询童子言。今此女人谁致杀耶。童子答言。诸官明察。我于是事虽睹其状。而实不知何人所杀。我等今时监领至此。愿赐明辩</p>
<p>时大臣言。汝等。小待须臾俟当审察。后诣王所求从理断</p>
<p>是时掌法大臣即诣阿阇世王宫。见守门者监护王门。即前问言。王止何处复何所作。守门者言。王今登殿召诸宫女鼓吹歌音方当娱乐。是时大臣即于宫门求掌执者。托以其事陈奏于王。今有日照商主之子。于自园中杀害迦尸孙那利妓女。若今不受王者诏命。我等诸臣莫能宰判。是时掌执宫嫔速诣王所具陈上事。王正娱乐未暇审详。乃敕宫嫔。汝往语彼勇戾大臣。宜当审细如实详察。女使受命出宣王敕。令勇戾大臣等诸法官审明其事。遍宣示已。时勇戾大臣还复法司。谓诸巡警官言。汝可往召脍宰之人令速至此到已谓言。今此童子于自园中杀害迦尸孙那利妓女。汝今宜往执缚其人。击鼓告令四衢巷陌普使闻知。出城南门往诣弃尸林中。投以铁叉使令命绝。然后同其死女置于柴积举火焚之。是时脍宰之人虽闻是命。睹其金色童子色相严好犹如金山。痛切其心互相谓曰。汝等云何斯人可杀。今此童子人中难得容止可观。我等虽预脍宰亦有悲心。如斯辈人岂忍害耶。宁使我等自坏其命。终不于斯敢行刑戮</p>
<p>是时勇戾大臣。闻脍宰人议已。复作怒言。汝等何故稽延时久。而不速疾从其命耶</p>
<p>时脍宰人合掌趋前。咸哀告言。大臣王者愿今止息。我等虽预脍宰之人。而亦不能勇行其事。何以故。今此童子色相端严人所爱念。如何今时忍致杀耶。大臣闻已转复嗔恚。告彼人言。汝等若不从王命者。定于今日汝等所有妻子眷属悉同其死。诸脍宰人闻是言已。咸生惊怖。复相谓言。今此何故掌法大臣不依正法如理而行。此童子者。色相严好人中难得。坚令弃置使害其命复谓我等若不杀者妻子眷属悉同其死。何故我等受斯艰苦。我等今时云何所行。是时诸脍宰人死怖所逼即生计智。今此童子众所爱念宜应引诣四衢巷陌多人聚处。众观其事。而是童子旋踵之间。彼多人众应起悲念。不忍观瞩。必为设其方计救护。其后诸脍宰人身心逼迫如切如割。皆悉涕泪咸作是言。苦哉我等作何罪业。如是逼切使我成办无义利事</p>
<p>尔时勇戾大臣后极增恚。谓脍宰言。汝等何故加复延久。诸脍宰人闻是语已。而悉涕泣勉抑而为。乃诣童子执取其衣系缚双臂。彼系缚已。勇戾大臣具观其事。即时驱离掌法之司。往诣弃尸林中。时诸人众观者。皆生别离忿恚而悉堕泪。咸作是言。苦哉危逼。今此童子人中难得。即期殒谢。诸脍宰人监执童子。周行巷陌时中容缓虑其可救。又复引诣阛阓之所。是时王舍城中内外所居男女大小。及余方处所来人众。而悉会聚。共观金色童子执缚其臂。见已咸生苦切悲念荒惑其心。俱发问言。此人何故如是执缚。时诸脍宰哽咽悲泣。答众人言。或谓此童子杀害迦尸孙那利女。故此执持将欲弃置。遍一切处众所共闻。今诣弃尸林中而后非久即当殒谢。众人闻已咸生悲苦。异口同音唱如是言。苦哉苦哉。一何危逼。而此童子色相端严众所乐见。身支圆具有金色光。悦目适心众共瞻睹。仪相调寂智慧明利。悲心具足爱念众生。常起法欲具大威德。如是之人岂可杀耶。贤圣彰明今何隐没。覆蔽正法非法炽然。王者统临现居尊极。一何如是枉横逼人</p>
<p>是时人众说伽陀曰</p>
<p>　色相谦恭复尊贵　　最上增胜所庄严</p>
<p>　我等如是观复观　　殊妙爱乐昔未有</p>
<p>　我等皆见此童子　　今为脍宰所执持</p>
<p>　最极悲苦众咸生　　破坏摧毁诸身意</p>
<p>　能开多人悦意目　　复为多人所爱乐</p>
<p>　云何于此妙身中　　王者严刑可能及</p>
<p>　大众若常观瞩时　　彼欣乐心皆无足</p>
<p>　云何弃已付法人　　苦哉臣辅无悲愍</p>
<p>　口中常说诸法律　　随其所说善能行</p>
<p>　审观如是调善人　　何能起发斯罪业</p>
<p>　此即乃行于非法　　正法隐没或灭亡</p>
<p>　若今运用此功能　　我等咸生离散苦　</p>
<p>时诸人众说伽陀已。城中复有诸女人众。于此童子极生爱念。是中或有一类女人。以别离苦所逼恼故宛转于地。或有女人拊膝伤痛。或有女人心识痴迷。一一皆如离散亲子受大苦恼</p>
<p>是时王舍城中内外所有一切人众。以此童子将期命殒。咸生别离逼切之苦。互相叫唱声言杂乱。战怖慞惶悲苦无救</p>
<p>时日照商主舍中有一童女。因适衢市窃闻其事。即时悲泣速还自舍。诣金色童子母所。到已趋前举身投地。是时金色童子之母。疑惑迷乱即发问言。汝有何事宜今速说。童女白言。尊母当知。金色童子执缚其臂脍宰监逐。众皆谓言。于自园中杀彼迦尸孙那利女。非久即诣弃尸林中命将殒谢。四衢巷陌一切人众咸悉闻知。时童子母闻是语已。忧苦极深闷绝躃地。以水洒面良久乃苏。从地而起唱如是言。苦哉我子苦哉我子。即时战怖惊惶失次。拊膝轸悲头发蓬乱。自舍而出奔诣四衢及诸巷陌。以子别离忧苦所逼。力劣心疲举声叫唱。凡所见者皆发问言。我子金色童子今何所在。苦哉今时不见我子。汝诸仁者。愿赐救护愿赐救护。令我于今得见其子。如是悲泣周遍街巷随处而住</p>
<p>是时日照商主之妻。以不见其金色童子。最极忧苦所逼切故。周行迷乱高声叫唱。凡所见者而悉礼奉合掌告言。愿速救护愿速救护。乃至我子未到林所。其中容受令我得见。又复告言。汝应悲念为令我子未至破坏。使我得见</p>
<p>时童子母发苦切言。告诸人已。未见子间又复唱言。苦哉云何不见我子。是时举身自投于地。盘桓宛转地中跳踯。如鱼出水在枯涸地。踧踖周慞不遑安处。心如割切悲复增悲。犹如新生犊子失其牛母。多种惊惶危逼唱言。苦哉我之子。苦哉意所乐。苦哉善忍者。苦哉大孝人。苦哉多愿求所获之爱子。苦哉妙相人所乐观。苦哉身支圆满具足。苦哉艳赫金色之身。苦哉人众悦目瞻睹。苦哉众中开熙怡目。苦哉聪利有智之者。广出无畏悦意善言。苦哉广有悲愍心者。法欲具足爱念众生。苦哉最上焕耀家族。苦哉我之族中明炬。苦哉我心所爱乐者。苦哉我之心中大宝。苦哉我之集真实者。苦哉我之妙甘露眼。苦哉我之相续深爱。苦哉我之族中大宝。苦哉苦哉。云何如是掌法之官不审伺察。而置我子将殒命耶</p>
<p>是时童子之母。重复合掌再陈哀告一切人众。力劣心疲。说伽陀曰</p>
<p>　苦哉我今无告语　　云何令我今所行</p>
<p>　我今如梦亦如痴　　逼切我心大迷乱</p>
<p>　为子忧苦深逼迫　　最极哀危散乱心</p>
<p>　我今恳祷一切人　　数数哀声增涕泣</p>
<p>　意不调寂非色容　　我心都无所爱乐</p>
<p>　我子将置弃尸林　　汝等今时愿救护</p>
<p>　汝等若有悲愍心　　即有善护者功能</p>
<p>　如我心意实所求　　愿今得见于我子</p>
<p>　我今一切无所乐　　紫栴檀等妙涂香</p>
<p>　乃至多种众庄严　　以悲苦救悉捐弃</p>
<p>　手钏等诸庄严具　　令悉非我所严身</p>
<p>　爱子将离困苦深　　不获抱持亲抚惜</p>
<p>　我今不复三旋绕　　亦不礼奉于双足</p>
<p>　未晓今时以何缘　　置我子于弃尸所</p>
<p>　我观十方皆空廓　　唯睹破坏及焚烧</p>
<p>　我心烧爇亦复然　　情意痴迷无所措</p>
<p>　速疾置于弃尸林　　为执法者所刑戮</p>
<p>　后不复见大苦哉　　为子心中极爱乐</p>
<p>　非我现生所作罪　　必以他生有余殃</p>
<p>　我今为子忧苦深　　犹如猛火烧轻草</p>
<p>　若复我心真实者　　怨亦如亲无罪业</p>
<p>　我子因缘若实时　　愿今脱免斯危难　</p>
<p>金色童子因缘经卷第三金色童子因缘经卷第四</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<font SIZE="2">
<p>　</p>
</font>
<p>尔时日照商主涉渡大海获利成办。不日还复王舍大城。当入城时商主忽见不吉祥相。即时商主心生惊怖身极颤掉两目眴动。其相所谓群飞聚前厉声鸣噪。商主素解其占。即作是念。如我今者所见之相极不祥善。决定我子金色童子有娆乱事。今应在近。如相法说必有别离。于是商主说伽陀曰</p>
<p>　如我两目俱眴动　　群飞厉声而鸣噪</p>
<p>　决定我子于今时　　别离之苦应在近</p>
<p>　又若身支发颤掉　　其心热恼惊怖生</p>
<p>　决定亲子今别离　　恶相同前应在近　</p>
<p>商主说是伽陀已。当其身心颤怖之际。思百千种无义利事。迟疑盘旋不知所止。又复惟忖。我今何故来复此城。乃至后时闻多人众举声[口*睪]叫。商主闻是[口*睪]叫声时。又复思念乃适四衢。复见多人如被罗刹怖畏侵恼。各各皆有别离苦逼。居商主前。乃见一人即发问言。仁者。今此何故事相如是。彼人答言。日照商主有子其名金色童子。色相端严众德圆具。而彼童子于自园中杀害迦尸孙那利女。王官不能审察是事付执法人。将欲弃置四衢巷陌。众所共闻。童子非久。往弃尸林命垂殒谢</p>
<p>是时日照商主闻是语已。以子别离苦恼逼故。即时闷绝而躃于地。以水洒面良久乃苏。扶持渐起极大号哭流泪如雨。四顾观察作如是言。苦哉我子金色童子今在何处。于是商主速疾周行巷陌寻求。乃见己妻荒迷散发拊膝悲号逼迫哀声周行驰走。以子别离极大苦故。商主见已极生悲恼。哽咽流泪渐近其前。妻见夫已倍复悲号。忧箭射心流泪如雨。速诣夫前举体投地。于是日照商主。前执其手高声号哭。妻乃趋前虔伸拜奉。即作是言。仁者夫主。救我救我。我今从夫乞彼爱子。愿夫哀察。说伽陀曰</p>
<p>　愿今夫主安慰我　　我无福分无欢喜</p>
<p>　我今与子别离时　　极大苦恼徒悲泣</p>
<p>　夫主共知子生时　　若获最上大喜者</p>
<p>　何故爱子复于今　　执持受死而非久</p>
<p>　我子调善复少勇　　多种教典悉明解</p>
<p>　色相端严无比伦　　大智之子将命殒</p>
<p>　断我大族中种姓　　破我大族中根源</p>
<p>　族中明炬大吉祥　　息灭如是诸光照</p>
<p>　我子是为心中宝　　是为相续中深爱</p>
<p>　我子众中甘露眼　　为执法者将刑戮</p>
<p>　一切皆为子所作　　失子犹如眼丧灭</p>
<p>　集聚心宝子亦然　　何故今时将破坏</p>
<p>　夫当速疾发勤勇　　为子广施善方便</p>
<p>　若人能救我子时　　一切珍宝我今与</p>
<p>　我见汝子于今时　　未临刑戮余命在</p>
<p>　随汝意乐及思惟　　宜今速作救护事　</p>
<p>尔时日照商主。虽复以子离别忧苦逼迫哀切。然且奋警身心扶持。前诣诸人众所。合掌告言。汝诸仁者咸听我语。我于今时险恶艰难斯现所发。汝等何不少施方便放舍救护。若旷野中事难明察。今在王城汝岂不见。况复我子有德显明。何故付执法人持将刑戮。汝等何不少发悲心勤力救护。云何王者多种法律不审思惟。何不勇锐其心放舍我子</p>
<p>时诸人众中一答言。商主。汝此童子圆具众德我等悉知。且于今时非汝一人独受艰苦。我等内外一切人众悲苦亦同。然亦我等未见方便能令童子而获放舍。是故我等心各愁忧咸生热恼。商主复言。汝诸仁者。又复应知。今此童子毕竟纯善。悲心增剧有大威德。法欲具足爱念众生。岂于如是无义利事而能发心。况复行邪愿诸仁者。速于今时特为审察。如是事相若或详审。而此童子事有实者。此之危难愿令放舍。汝等人众若于是事详证可成。一切人众同汝教令。是故无少过失可得。此外别无悲愍之心而为发现。若其然者汝等能善爱敬有德悲心显明。汝等。若发悲愍心已。应诣王所求王教令敕前臣辅。如汝所言宣示其事。无复别异而可信听。仁者当知。我今为子将其别离毕竟艰苦。能救护者。我今悉与一切珍宝。惟愿汝等广施恩惠。为此童子如理详察</p>
<p>时诸人众闻商主言。具明其意互相谓曰。今此童子众德咸具深可爱敬。即时众中召其二三有智之人明正理者。遣诣王所具奏于王。若王今时为金色童子。敕彼臣辅。令其审细重复详察事之虚实。我等民众以十万金奉上于王。王从所奏。时有智人诣掌法司。先敕详辩勇戾大臣之所</p>
<p>尔时勇戾大臣远见二三人来。即发问言。汝等无其事缘。何故来此。诸人答言。我等王舍大城所居人众哀告。仁者。今此金色童子色相端严众德备具多人爱念。彼将别离。王舍城中一切人民极大逼恼。况复此人常乐正法诸法律等德行具足。此人无有少分过失。众所共信。王敕仁者。今为金色童子重复审细详辩前事。我等以十万金奉上于王。日照商主亦自排备众多珍宝而以奉之。令王广藏有所增益</p>
<p>时勇戾大臣闻是语已。忿恚答言事定已久。汝等何故复令详辩。又复何言与十万金令增王藏。岂我今时非理取财增王府库。汝等诚谓不知王意。汝诸人众。于一切处巧设计智。欲令王者作无义利。此非方便乃是汝等出讥谤言谤于王者。若或余事欲令王者同斯详辩。即见多人悉皆破坏</p>
<p>时勇戾大臣呵责彼等二三人已。即时呼召四类恶人。所谓造作极恶业者。不忍辱者。无慈愍者。无悲心者。召已谓言。汝等今速监逐彼诸脍宰之人出于城外。依我所言如王法令杀彼童子。汝等勿得辄令放舍。自余臣佐或有所言亦不可放。汝等若或依我教令斯即甚善。若不从命起异见者。我与汝等大生怨缚。彼等答言。我今从命</p>
<p>是时四监逐官受旨命已。各执利剑监逐前行。时诸脍宰审虑百端运谋方计。徐缓进步执持童子。迂转四衢周行巷陌。欲令一切普使闻知。乃作是言。苦哉我今作何方计。今此童子脱免斯难。我等今时岂能作此无义利事</p>
<p>是时四监逐官各执利剑。诣诸脍宰之前。告语彼言。汝等宜应如彼大臣所授旨命速营其事。汝等若不速出城外如彼法令杀其童子。我即今时断汝等命。而彼四类极恶监逐之官。各执利剑其状可畏。怒目观视彼诸脍宰。是时彼等虑其断命咸生惊怖。皆言。苦哉我等今时无复方计救此童子。须宜从命而将致杀。言已悲伤满目垂泪。是时四监逐官疾速催驱金色童子出于城外。当其童子出城之时。有无数百千人众奔驰瞻睹。伤痛流泪异口同音咸作是言。苦哉苦哉。日照商主大宝散失。又此日照商主根源上族而悉断坏。日照商主族中明炬而将息灭。日照商主族中最上髻珠坠落。日照商主清净眼灭。日照商主妙好庄严今悉离散。日照商主心极痛伤其犹开剖。日照商主体中命殒。苦哉苦哉。何故令此童子出于城外旷野孤迥寂寥之所。盘旋宛转无救无依。今此童子于其最胜王舍城中。如清净月为彼罗睺之所吞食。又此王舍大城如空中日白昼销殒。王舍大城所居人众丧甘露眼迷失方处。王舍大城所居人众相续深爱而悉离散。王舍大城所居人众。妙好庄严今已废弃。王舍大城所居人众髻珠坠落。王舍大城所居人众心所爱宝今悉破坏。王舍大城所居人众目既丧明将何瞻睹。我等今时见是事已。云何能生悦乐。心意诚谓我等无所依止</p>
<p>尔时童子既出城已。彼监逐官遣人来白勇戾大臣。金色童子已出王舍大城。时勇戾大臣闻已欢喜</p>
<p>尔时先所来者。其二三人闻是事已愁忧不乐。寂然无依还访城中先同议者。彼彼人众具陈上事。彼诸人众闻已愁忧寂无依托。互相议言。汝等应知。我之国主阿阇世王。是恶王者不遵正理。昔害父命今作非法。以其有德色相端严众所爱念胜智之人。而令杀害。苦哉王者极无悲愍。苦哉王者不知有德。王及臣辅无胜知见。何故不令依正法律审细详辩。以胜善人轻为弃舍。又或时数使其然哉。正法隐陷增长非法。于浊时中信恶人语。故令有德极善之人生别离苦。苦哉苦哉。深无义利</p>
<p>金色童子因缘经卷第四金色童子因缘经卷第五</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<font SIZE="2">
<p>　</p>
</font>
<p>尔时日照商主。闻说如是多种事已。心意破坏。极大忧苦之所逼恼闷绝躃地。以水洒面良久乃苏。徐坐涕泣发如是言。苦哉苦哉。我唯一子。今将命殒。言已又复举声号哭。说伽陀曰</p>
<p>　苦哉我子熙怡眼　　苦哉族中大庄严</p>
<p>　我为汝父福鲜微　　为害汝故大号哭</p>
<p>　我为汝故心离散　　于今迷转于诸方</p>
<p>　与汝别离火炽然　　苦哉焚烧我心意</p>
<p>　汝是调善有智人　　增上爱乐悲愍者</p>
<p>　我为汝父极恶人　　招汝今时多厄难</p>
<p>　汝子当日初生时　　我获喜乐无等比</p>
<p>　而今与汝将别离　　忧火烧心极炎炽</p>
<p>　苦哉王者及臣辅　　无悲愍心无分别</p>
<p>　见斯具足法律人　　不能为此审详辩</p>
<p>　苦哉大国为人主　　无悲愍心具显彰</p>
<p>　不能如是审详明　　因汝轻弃于我子</p>
<p>　世间最胜贤善人　　终不隐昧于心意</p>
<p>　有德之子众所知　　为害汝故大号哭</p>
<p>　此大城隍诸圣贤　　于今离散当何在</p>
<p>　照烛如是有德人　　临刑戮时愿放舍</p>
<p>　帝释天主并护世　　及余大威德诸天</p>
<p>　咸愿少开悲愍心　　今为我子善救护</p>
<p>　大力成就禁戒仙　　及余寂默诸仙等</p>
<p>　顶礼为开悲愍心　　今为我子作救护　</p>
<p>尔时日照商主说是伽陀已。善慧忽生乃自惟忖。我今悲号唐捐无益。我闻有佛世尊功德无量。普尽世间同一亲爱。起大悲心随念而应。彼佛世尊诸无主者为作主宰。无救护者为作救护。无归投者为作归投。无趣向者为作趣向。又佛世尊世间一切难苦险难逼恼众生。彼等常生极大怖畏。我佛慈悲善为救度。如彼海中涉渡商客。遇摩竭大鱼极生怖畏。当怖畏时彼思念佛。而佛应念即为救度。又如央掘摩罗。杀害千人唯一不杀。而后欲杀其母母怖断命。佛以方便善为救度。又如宿世怨缚强力受夜叉身。所谓旷野夜叉执持夜叉等。为饮食故行于世间。杀害无数百千众生。是诸夜叉食人血肉贪其恶味。[口*尃][口*(一/巾)]舐掠现恶舌相。坚长利牙蹙頞丑面。近逼于人甚可怖畏。彼等众生佛善救度。彼佛世尊善为我子度斯艰苦。若佛世尊以大悲心最上爱念诸众生者。惟愿自然知我所念。日照商主作是念时。其傍有一信善优婆塞。商主问言。仁者。今佛世尊当何所在。时优婆塞即审思念佛世尊已。涕泪悲泣哽咽其声。即说伽陀答商主言</p>
<p>　今此世间大导师　　能与世间最上乐</p>
<p>　于诸世间同一亲　　彼佛大师已入灭</p>
<p>　无明照者作明照　　无归向者为所归</p>
<p>　佛日光明已暗冥　　油尽灯然所不及　</p>
<p>是时日照商主闻佛世尊已入涅槃。倍复悲苦忧箭射心。闷绝躃地以水洒面良久乃苏。扶持渐起向佛世尊涅槃方处。高声号哭说伽陀曰</p>
<p>　苦哉法王一切智　　能除过失众怨聚</p>
<p>　今已弃舍无归人　　世尊已灭我何作</p>
<p>　苦哉最上胜所行　　一切众生同一爱</p>
<p>　悉能和合诸别离　　导师开示涅槃路</p>
<p>　苦哉云何此世间　　无明盖覆于净眼</p>
<p>　众生若离于世尊　　生死轮转无穷尽</p>
<p>　佛从寂灭道中来　　最上悲愍大勇猛</p>
<p>　若此世间今无依　　复何主宰为依怙</p>
<p>　一切皆从正法生　　从法出生诸佛子</p>
<p>　佛子今已离世间　　复有何人作依怙</p>
<p>　众生多种真实意　　佛能拔苦悉圆成</p>
<p>　开明众生所爱周　　还复虚空归寂默</p>
<p>　一切人众皆同等　　闻佛所说勇锐生</p>
<p>　今佛世尊已涅槃　　复有何人宣正法</p>
<p>　苦哉世间人天等　　悉无光明皆破坏</p>
<p>　圣尊出世最极难　　佛大牟尼今已逝</p>
<p>　闻佛圣尊已涅槃　　所爱正法亦随灭</p>
<p>　一切众生乐法深　　复有何人善施作</p>
<p>　悲心一味大无畏　　大悲愍者所依止</p>
<p>　一切功德普能成　　灭已后复何所得</p>
<p>　何名三界作利益　　所谓发起大悲心</p>
<p>　悲愍即是真实智　　平等依止于舍行</p>
<p>　苦哉佛大功德宝　　经俱胝劫所积集</p>
<p>　依止难地即销亡　　所有正法亦坠堕</p>
<p>　世尊导师离世间　　苦哉无明所闇蔽</p>
<p>　此世此生险难中　　勤力所成皆破坏</p>
<p>　大哉最胜即佛宝　　一何今时悉离散</p>
<p>　深可伤悲诸世间　　发起一切破坏事</p>
<p>　佛灭苾刍众亦空　　譬如群牛失其母</p>
<p>　诸有智者睹斯缘　　谁不心生大悲恼</p>
<p>　全身委地伸敬奉　　顶礼世尊离尘足</p>
<p>　佛日光明已暗冥　　我等后无所归向</p>
<p>　无常大事极惨毒　　一切众生平等受</p>
<p>　佛亦今时被汝侵　　故令我今无救护</p>
<p>　八正道法如妙药　　能治烦恼病根源</p>
<p>　大师大悲大医王　　于今亦堕无常数</p>
<p>　苦哉无悲极迅速　　世尊慈父已入灭</p>
<p>　一切世间悉暗冥　　何人为开明照眼</p>
<p>　苦哉世尊已入灭　　我子心宝将不还</p>
<p>　今子临当刑戮时　　愿佛来救斯厄难</p>
<p>　世尊普救诸苦恼　　一切最胜所归趣</p>
<p>　我子无依命欲亡　　惟愿今时垂救度</p>
<p>　若我今日得善利　　如大威德之所说</p>
<p>　令我诸爱不散离　　是即获得最上语　</p>
<p>日照商主以如是等悲切语言说伽陀已。复谓优婆塞言。佛诸弟子大声闻中。佛以教法付何人已入般涅槃。优婆塞言。商主谛听。我佛世尊以其教法付嘱尊者大迦叶已入般涅槃。彼尊者大迦叶如世尊敕。以其教法付嘱尊者。阿难已。次入涅槃。今时即是尊者阿难大威德者。任持教法。而彼尊者悲心如佛。能于彼彼国城聚落一切方处。调伏摄化一切众生。于众生中若有未种诸善根者。方便摄化令种善根已能积集一切善根得相续者。使令成熟。已能成熟诸善根者。使其得度。若有萦缠烦恼病者。为说正法胜甘露药令其除愈。犹如医王。又为一切烦恼黑暗所覆众生宣说正法。清净光明破烦恼暗。譬如日天出语光明和合调顺。状俱母陀花开发可爱。犹如月天。常以正法教授调伏诸小国王。如转轮圣王。以自智慧胜妙辩才。摄伏一切邪异外道群鹿之众犹如师子。指示法律开导一切。犹如导师。广为众生宣说正法增益法财。犹如商主。普令一切种植善种覆荫增长。犹如大云。教示损益犹如父母。诸有一切难调众生善为调伏。未得度者令其得度。未安隐者令得安隐。未涅槃者令住涅槃。一切险恶艰苦逼迫彼彼众生大怖畏者令其脱免。总略而言。彼圣尊者有大威力。一切佛事皆悉能作。随念能应。如汝今时子之厄难随汝所念能为救度</p>
<p>尔时日照商主闻是语已。如还命人宛转惊惶即作是言。仁者。彼尊者阿难今在何处。优婆塞言。商主。尊者阿难今在毗耶离城庵罗树园。如是言已。日照商主即起恭敬膝轮着地。向毗耶离城合掌顶礼满目泪流作是白言。尊者大慈。我子今时有别离苦。忧恼逼迫无所伸告。我今罄以极切心诚悲泣哀祈尊者阿难。愿垂救护即时商主说伽陀曰</p>
<p>　今此尊者最胜上　　众生心意悉明解</p>
<p>　如意如愿普能知　　愿今听我说是事</p>
<p>　我佛世尊已入灭　　佛诸弟子有大威</p>
<p>　尊者多闻无等伦　　能持如来清净教</p>
<p>　善安慰我逼恼心　　复为世间所归向</p>
<p>　常乐利益于众生　　愿今观察如是事</p>
<p>　今时我子以何缘　　云何如是将致害</p>
<p>　我今危逼子无依　　愿师威神作救护</p>
<p>　若或圣者不任世　　无复可得利众生</p>
<p>　信善之人欲害时　　非师何人能放舍</p>
<p>　留身住世利群品　　能善任持佛正法</p>
<p>　现前应起悲愍心　　摄受救护于我子</p>
<p>　我诸方计无所成　　今无归趣复无救</p>
<p>　父子同陷忧泥中　　尊者悲心愿提拔</p>
<p>　我今悚怖深启告　　师利世间余何有</p>
<p>　释迦牟尼师所言　　今如闇中现光照</p>
<p>　唯除尊者作善利　　余复无人能救护</p>
<p>　惟愿尊者速降临　　应起悲心救我子</p>
<p>　为子忧心如怨执　　恶人侵娆难堪任</p>
<p>　我及妻子悉无依　　愿欢喜尊施欢喜　</p>
<p>日照商主说是伽陀。时尊者阿难悲心增益。昼三夜三即为思念。以声闻中所得天眼普观世间。何法是增。何法是减。何者险恶。何者难苦。何者逼迫。何者具有险恶艰苦逼迫等事。何者微小。何者渐增。何者广大。何者恶趣道中。我当提拔。何者天中善趣及解脱道。我当安立。何者欲泥所陷没处。我当亲手随与拔除。何者远离圣财。我当令其圣财增广。尊者阿难常为众生如是观察。与尊者舍利子等无有异</p>
<p>即时尊者以净天眼观彼金色童子。昔种善根胜行成熟。然为险恶艰苦逼恼萦缠。见已即时尊者乃舒如象王臂。速于国主阿阇世王所居宫阙殿宇之上隐身不现。但于空中弹指警觉。其王尔时方处殿中欢娱沈惑。忽闻空中有声作如是言。大王。汝作不善。彼金色童子都无过失。王自不能审细详察。今时遣出王舍大城。诣弃尸林中而令弃置将欲杀害。大王宜今速止斯事</p>
<p>尔时阿阇世王闻其空中尊者阿难语已。即速旋动惊惧顶礼尊者阿难。乃起于殿举发大声。普告四方作如是言。汝等审听。速往弃尸林中宣示我语。彼金色童子当勿杀害。速宜放舍。汝等众中能往告者。我当出彼金藏而赐于汝。及当于汝五大聚落</p>
<p>时多人众闻王宣示。人所爱念金色童子令其放舍。时百千人奔走而出竞欲告语。当如是时四监逐官同诸脍宰。驱行金色童子。已到弃尸林中。时彼迦尸孙那利女有自亲识知友。具以种种青黄赤白妙好之衣而为庄严。安布舆乘入弃尸林中。时彼知识于是方处聚积其柴欲布柴笼</p>
<p>是时诸脍宰言。汝等于今未宜安布所用柴笼。小待须臾。当俟我等为其童子安布叉已我即杀之。然后以此金色童子。与彼迦尸孙那利女同处焚烧。如是言已。时诸脍宰即举其叉安之在地</p>
<p>尔时金色童子观见彼叉既在地已。即思念母。极大逼切满目垂泪。我今与母即见别离。我母今时在何方处。我母昔时或于中夜失其怀抱。暂不见我即生极苦。又念我母唯我一子。今既别离母命何存。苦哉我今实无福力。招感于母与我别离。子母今时俱受大苦。时诸脍宰开掘于地将立其叉。互相议言。汝诸脍宰何人能为金色童子举叉安立。互各推排。汝当安立。中一人言我今头痛风恙所侵不能举立。中一人言。我今背痛。一言。我今两胁疼痛。一言。我今腹有所痛。彼诸脍宰各言所苦互欲避之。不忍施作无义利事</p>
<p>金色童子因缘经卷第五金色童子因缘经卷第六</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<font SIZE="2">
<p>　</p>
</font>
<p>尔时金色童子闻诸脍宰互言议已。见叉在地间掘举立。即作是言。苦哉我今受斯危逼。即于生死广大过失深生厌离。忻乐希求解脱胜道。身无依托。心中现起险恶怖畏。于刹那间。又复号哭唱言。苦哉我今捍劳其力极难所得。是日人身不能当作大利益事。苦哉我于生死海中又复流转。又复我今住生死行。又复我于生死旷野诸险难中盘旋踧踖。又复我今还入生死极险恶处。又复我今还坠生死大堕落处。又复我今还投生死大罗网中。又复我当于彼等活众合黑绳[口*睪]叫大[口*睪]叫炎热极炎热阿鼻等诸地狱中生。又复我当于彼象牛群兽飞禽杂类畜趣中生。又复我当于彼常受饥渴等苦。不得少分残弃饮食及大小便利。诸类饿鬼是趣中生。斯等诸趣皆受苦恼。我昔闻佛如来应供正等正觉出现世间。如优昙钵花最胜难得。彼佛世尊知诸法律。能为世间宣说开悟。难得之法刹那具足。又复我今人身难得现生胜处。诸根不缺不聋不哑。亦不挛躄身力具足。亦复能知善说恶说诸有法义。我今离佛世尊当无救护。又若不离八难。虽得人身虚无果利。我于今时当何所作。彼佛世尊大悲愍者。今在何所。惟愿大慈思念于我。悲愍我今无所依托。无主无救。无归无向。复无照烛。险恶艰苦渐大逼迫。世尊大悲。因垂警悟愿来救护。又自惟忖。我之薄祐罪业深重。一何世尊速入涅槃。当是思惟悚怖之时。善慧忽生。又作是念。若佛世尊已入涅槃。佛弟子中大威德者。尊者大迦叶。如来付嘱任持教法。又已涅槃。我闻尊者阿难今现任持如来教法。有大神力具大威德。能为一切众生广作利益。荷负众生曾无休息。而彼尊者有大悲愍。应念于我受斯艰苦惟愿尊者悲心如佛速来救护。念已即时涕泪悲泣。转复于彼生死怖中深极毁责。发起上品求出离心。遥向尊者阿难痛切哀诉。说伽陀曰</p>
<p>　生死怖中堪大惧　　我常不生于欢喜</p>
<p>　尊者阿难悉了知　　惟愿今时听此说</p>
<p>　佛一切智大悲者　　应化入般涅槃后</p>
<p>　利益众生正法门　　付嘱尊者大迦叶</p>
<p>　而彼尊者作利乐　　化事圆成次涅槃</p>
<p>　复以世间利益门　　付嘱阿难大威德</p>
<p>　尊者迦叶大名称　　彼涅槃后迄于今</p>
<p>　尊者世间同一亲　　广为众生作利乐</p>
<p>　三界无主作主宰　　诸怖畏者施无畏</p>
<p>　疲者置于止息方　　无归向者作归向</p>
<p>　尊者世间同一亲　　大师所作悉能作</p>
<p>　佛弟子中近侍尊　　今善任持佛正法</p>
<p>　尊者今于苦难地　　若不为我垂救拔</p>
<p>　此外别无主所依　　即见我今极破坏</p>
<p>　生者决定皆归死　　智者不应怀死怖</p>
<p>　尊者能于生死轮　　善知出离诸要道</p>
<p>　若能出离于八难　　所作有利甘趣死</p>
<p>　刹那成事斯极难　　由此缘故我悲苦</p>
<p>　诸佛出世示众法　　斯即最上极难得</p>
<p>　尊者今时应念来　　如过去佛亲化度</p>
<p>　尊者悲心大坚固　　为诸众生而出现</p>
<p>　不舍于我大慈悲　　我今趣求解脱道</p>
<p>　尊者有大功德力　　常起利益众生心</p>
<p>　我今艰苦逼恼中　　惟愿慈悲善观察</p>
<p>　我今危苦无救护　　愿尊天眼所照明</p>
<p>　尊者慈悲速降临　　今应为我救斯苦　</p>
<p>金色童子说是伽陀时。尊者阿难广为世间成利乐故。发起悲念。普遍观察无量无边众生乐欲。行利益心相续不断。即以天眼观见金色童子极大苦恼无所依托。作是观已。开发悲心放微妙光。周遍国城宫殿方处。一切境界皆悉昭曜。即与五百大阿罗汉眷属。各运神力俱时腾空。如云如盖住虚空中。普遍一切吉祥相现。周匝光明广照一切。盘旋向于弃尸林所。尔时国主阿阇世王。处于严洁高广楼阁之上。瞻见尊者阿难与苾刍众。如半月相。尊者处中加趺而坐。高涌虚空如云如盖。种种庄严殊妙可爱。渐来向于弃尸林所。国主见已即作是念。尊者阿难决定为彼金色童子故来至此。彼尊来已。斯必广现希有瑞相。欲为宣说未曾有法。我今宜应速往于彼。即时阿阇世王乃向尊者及阿罗汉眷属。恭敬顶礼已。从高楼下。与无数百千眷属围绕。导从徒步前趋出向弃尸林所</p>
<p>尔时四监逐官。咸起嗔恚执剑期克。诸脍宰人作是告言。汝等何故斯事延久。不速为彼金色童子安布其叉。诸脍宰人闻其言已咸生惊怖。即为金色童子安立其叉</p>
<p>时金色童子又复发起极生厌离。生死过失无所依托。作是唱言。苦哉苦哉。尊者阿难今时若不摄受于我。我必弃置。当其童子发是言时。尊者阿难自远而来。遍发其声安慰一切。即复安慰金色童子谓其言曰。子今勿怖。汝是调善知法律者。我今为汝止其非法。犹如蛇毒。极恶之人令不生害。是故我今令汝脱免如是危难。我今为汝如佛世尊圆满意愿。我于今时如佛知见随应宣示。又如如来应供正等正觉。以其正法付嘱尊者大迦叶已。我如其教。真实所作今为汝说。上首声闻大威德者所说之法。我今为汝圆满意乐。我今为汝止其死怖及轮回中一切怖畏。我今为汝拔除疑惑戏论之箭。汝以恶见盖覆净眼。我以智药治令清净。今汝恚火我令息灭。我今令汝离贪清净。我今令汝广植善种。我今拔汝出生死泥。我今令汝渡于苦海。我今令汝出离一切艰险边际。我今为汝解烦恼缚。我今为汝破盖障门。总略而言。我今为汝随应所作。汝于俱胝那庾多百千劫中。积集难得最胜上者。所谓断尽烦恼证阿罗汉。以智慧火遍烧一切烦恼之薪。增上所得离疑惑病。如彼千岁经久大树极难除断。以智金刚连根而断</p>
<p>尔时尊者。复说伽陀曰</p>
<p>　贪嗔憍慢常相续　　流注三有海无穷</p>
<p>　乘彼精进智慧舟　　我今为汝令枯涸</p>
<p>　生为大苦老为根　　死即是极巇险处</p>
<p>　胜慧金刚大利坚　　破诸苦山悉摧碎</p>
<p>　经千俱胝劫数中　　勤苦积集所未得</p>
<p>　极难得者于今时　　谓令汝得无漏法　</p>
<p>尔时金色童子得闻尊者阿难如是语已。如还命人。身心安隐生大欢喜。仰观虚空专注一心。向彼尊者瞪目观视。是时四监逐官谓诸脍宰言。汝等当知。此诸苾刍是悲心人。今从空来。或于我等作障难事。汝等宜今速以童子置在叉上。将非我等越王教令。招其罪咎成无义利</p>
<p>彼诸脍宰闻是语已。咸为妻子眷属怖其断命。即时举起金色童子欲置叉上</p>
<p>尊者阿难速以神力。于彼叉上布净月轮。光明皎洁。轮中出现妙莲花台。其量广阔。尊者神力所加持故。自然令其金色童子处莲花上加趺而坐。登其坐已周遍观察。时虚空中有无数百千那庾多贤圣。俱发声言。奇哉奇哉。说伽陀曰</p>
<p>　奇哉正教大威力　　佛一切智未曾有</p>
<p>　声闻弟子今亦然　　能作如来神变事</p>
<p>　尊者阿难于今时　　大威德力斯明显</p>
<p>　善逝所作事悉同　　广大正法未曾有</p>
<p>　佛日光明虽已没　　尊者威光复照明</p>
<p>　诸苦逼恼悉蠲除　　奇哉吉祥大欢喜</p>
<p>　自智慧德大威神　　光明焕赫大严饰</p>
<p>　尊者犹如妙月轮　　出现空中而清净</p>
<p>　善逝光明既已没　　暗冥普覆诸世间</p>
<p>　尊者神光复照明　　正法于今极彰显</p>
<p>　佛宝最上今虽隐　　不思议德悉周圆</p>
<p>　世间髻宝大吉祥　　尊者阿难能开显　</p>
<p>尔时尊者阿难高处虚空。犹如秋天清净月轮。光明皎洁普照一切。复如云盖。现吉祥相周遍清净。以自威光映夺于日。与五百大阿罗汉眷属围绕住虚空中。为金色童子说伽陀曰</p>
<p>　如来大师出世间　　是即最上大希有</p>
<p>　最胜为彼天人师　　五眼清净无障碍</p>
<p>　如佛世尊昔所说　　离苦清净妙法门</p>
<p>　是法若能知苦因　　彼一切苦悉能断</p>
<p>　由知苦故能断集　　即能超越于苦法</p>
<p>　圣八正道如理修　　趣向涅槃获安乐</p>
<p>　我今如佛所说时　　一切苦法悉除灭</p>
<p>　正智能破无智心　　此灭不复受后有　</p>
<p>尊者阿难说是伽陀。时金色童子闻是法已。有身见山高二十峰。以智金刚而悉摧破。即证须陀洹果</p>
<p>是时金色童子证是果已。譬如商人大获其利。又如耕人所种成熟。复如战阵勇猛得胜。又如得成转轮圣王。而生最上适悦欢喜。即时合掌恭敬向尊者阿难宣说伽陀而伸赞叹</p>
<p>　阿难尊者我归命　　归命最上大尊者</p>
<p>　又复归命诸佛子　　建立牟尼大法幢</p>
<p>　希有悲心极广大　　希有悲心复最上</p>
<p>　我今苦逼极颠危　　尊者慈悲善救度</p>
<p>　尊者阿难于是处　　普能闻彼一切声</p>
<p>　我所逼恼无归投　　尊者救已得解脱</p>
<p>　苦恼道中极增炽　　尊者力故得清凉</p>
<p>　慈悲心如净月轮　　出现牟尼清净月</p>
<p>　我今所得所作事　　非由父母及诸亲</p>
<p>　尊者善友斯降临　　故令我得极善利</p>
<p>　尊者善闭诸恶趣　　亦复能开解脱门</p>
<p>　枯涸一切生死流　　积骨如山善摧破</p>
<p>　生死本无初中后　　烦恼积集诸怖畏</p>
<p>　以智金刚平等门　　尊者善出诸边际</p>
<p>　无始时来深陷没　　忧箭入心未拔除</p>
<p>　今遇最上大医王　　从法口生离诸病　</p>
<p>是时空中彼诸贤圣。即向尊者阿难注意瞻仰已于刹那间彼弃尸林所。自然除去内外一切土石砂砾触处。遍洒旃檀香水。烧众名香竖立幢幡及宝楼阁。复有真珠所严众衣。遍散种种可爱妙花。是处忽然清净严饰。犹如诸天欢喜之园。时诸贤圣为尊者阿难。布设种种殊妙珍宝行列庄严。安施一切金宝所成大师子座及承足宝几。复为五百阿罗汉众。各各排设宝庄严座</p>
<p>是时尊者阿难从空而下。处于师子之座。五百大阿罗汉亦从空下。各登其座</p>
<p>金色童子因缘经卷第六金色童子因缘经卷第七</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<font SIZE="2">
<p>　</p>
</font>
<p>尔时国主阿阇世王。与无数百千臣佐眷属。既至会已。睹诸胜相。乃至见彼金色童子。净月轮中光明皎絜。莲花台上安处其座。如云散空秋天满月。复如金幢其光焰赫吉祥殊特。时王观已戄然惊异。发生最上希奇之心。身毛喜竖面目熙怡。如海波相深增净信。即向尊者阿难全身委地恪恭拜奉。举口就足复伸歍敬。然后跪膝合掌。谛诚瞻仰尊者阿难。说伽陀曰</p>
<p>　归命最上大圣者　　汝于今日善所作</p>
<p>　普能救度此会人　　而复拯拔于我等</p>
<p>　今此我等诸人众　　若非尊者所摄受</p>
<p>　若声广震于会中　　我等一切皆破坏</p>
<p>　若非尊者所救护　　利益众生事皆息</p>
<p>　我等大众于今时　　大火逼迫皆焚爇</p>
<p>　奇哉尊者大胜智　　具足最上悲愍心</p>
<p>　希有如是胜所行　　显明宣演而奇特</p>
<p>　汝今所现神变云　　我等咸观未曾有</p>
<p>　最上寂静大威光　　与如来光等无异</p>
<p>　世间危苦咸皆集　　尊者为主为归救</p>
<p>　汝能广利诸众生　　如佛悲心普爱念</p>
<p>　世尊普观诸世间　　我等皆获大喜乐</p>
<p>　今汝尊者照世间　　任持能仁清净教　</p>
<p>尔时阿阇世王说是伽陀伸赞叹已。圆满意愿心生欢喜。速起前诣先安布彼铁叉所。即舒二手承接金色童子。最极欢喜如获爱子。是时童子从莲花座自然而下。王以怜爱增深。趋前持抱再三抚惜。瞪目观瞻喜色盈眸。说伽陀曰</p>
<p>　如我往昔得王位　　我于彼时喜不深</p>
<p>　见今逼迫艰苦中　　得解脱者倍增喜</p>
<p>　面轮出生清净目　　犹如优钵罗花叶</p>
<p>　光明晃曜映月光　　我等今时获瞻睹</p>
<p>　色相圆满复柔软　　功德具足众庄严</p>
<p>　一切身分悉周圆　　光润莹明咸观见</p>
<p>　汝昔逢值于何等　　无悲愍心极恶者</p>
<p>　以汝众所爱念人　　将令杀害而弃置</p>
<p>　汝所施作甚调寂　　出言闻者欢喜生</p>
<p>　色相端严世亦希　　举世何人不爱乐</p>
<p>　于有德人何生恚　　功德岂容过失随</p>
<p>　同彼金刚真实心　　云何是中起差别</p>
<p>　诸有铁石为心者　　及彼都无思虑人</p>
<p>　此等破坏于识心　　应于汝子不生爱</p>
<p>　坚固金刚大炽焰　　如人举置于我顶</p>
<p>　复如利剑断颈胸　　见破坏汝亦如是</p>
<p>　复如猛恶大雷雹　　从空堕击于我心</p>
<p>　今汝众所爱乐人　　何人教敕令杀害</p>
<p>　苦哉何人猛恶语　　于汝造作如是业</p>
<p>　何等极恶怨缚心　　今时于汝不爱乐</p>
<p>　何故死王来触娆　　何人故起厌恶心</p>
<p>　昔时杀汝是何人　　汝今速应为我说　</p>
<p>尔时金色童子闻阿阇世王如是语已。即起思念。若我今时以其前事具白于王。岂非我于勇戾大臣造恶业邪。何以故。王性暴急斯须显明。即于今时害其性命。又复惟忖。但自审观宿业。我于先世历诸生中。决定自造诸不善业。作已成熟报应斯明。是知先世业因不能忘报。故我今时实无过咎。为他欲杀而使弃置。作是念已决定无疑。即诣王前说伽陀曰</p>
<p>　如我昔于先世中　　自所造作不善业</p>
<p>　业成果熟理昭然　　而今报应当发现</p>
<p>　今日所招非爱果　　皆由自作不善因</p>
<p>　此时受报必无疑　　王应为我善伺察　</p>
<p>童子说是伽陀已。前诣尊者阿难所。全身委地顶礼双足。退住一面</p>
<p>是时尊者阿难告童子言。童子。此迦尸孙那利童女。先为蛇毒隐覆支体。汝以真实加持之力。令今起止速获轻安平复如故。亦使此会一切大众咸生净信</p>
<p>尔时金色童子闻尊者语已。乃于一切众生深心坚固。即起思念。勇发真实加持之力。若法真实所说真实。我于迦尸孙那利童女。决定不曾生起微细烦恼。若贪若嗔若痴若害。及余别别心所随烦恼等。即法真实所言真实。令此女人身毒销散平复如故。童子作是真实加持思念已。彼迦尸孙那利童女身毒销散即时苏省。回旋升举安乐如故。宛转四瞻即见一切大众集会</p>
<p>是时一切无数百千人天大众。异口同音发如是言。奇哉希有。金色童子心意清净。有大神用具大威力令能如是。以彼真实加持力故。令其迦尸孙那利童女升举轻安还所爱命</p>
<p>时彼迦尸孙那利童女。审复四顾普观众会。乃至见彼弃尸林中。有尊者阿难。与大苾刍众处半月相。众宝光明广大微妙。师子座中次第而坐。及见国主阿阇世王与无数百千臣佐眷属俱在会中。又见自身先卧竹舁之上。青黄赤白缯彩所严。童女见已心生疑怖。我今或是梦所见邪。心迷乱邪。又或应知自业所感致如是邪。其后彼之亲族。即为如实广说前事。谓言童女。此诸事相。悉是尊者阿难降临于此。以威神力令汝还命</p>
<p>是时童女闻此语已。即于尊者阿难发起最上清净信奉希奇之心。乃自惟忖。先在园中。为彼勇戾大臣起破坏意。死怖逼迫心日迷乱。恶分位时深自厌患。省觉女身多为损恼。苦哉苦哉。女人之名。比于余类而极卑贱。众苦所集。我今云何而能舍此志所厌恶女人分位。作是念已。速起离会求一妙衣。持捧前诣尊者阿难所。顶礼双足以衣奉上。发生最上清净信心。思念尊者阿难最上功德前以真实加持之力令我轻安。汝法真实汝言真实。汝于如来诸弟子中多闻第一。胜中胜上。上中最上。声闻中龙。声闻中师子。声闻中大仙。声闻中调善者。声闻中钵讷摩花。声闻中俱母陀花。声闻中白莲花。声闻中调御者。声闻中导师。声闻中月。声闻中日。声闻中宝。声闻中髻珠。法中多闻者。任持教法者。是阿罗汉诸漏已尽所作已办。去除重担逮得己利。尽诸有结心善解脱。有大神用具大威德。及大光明为大施田。尊者如是有大功德。若法真实言真实者。令我今日转女人身成男子相。发是言时。以尊者真实加持力故。迦尸孙那利童女于刹那间即转女身成男子相。所成男身色相具足。端正殊妙人所乐观。诸妙衣服及庄严具而为严身。是时空中自然雨出种种殊妙悦意天衣。其衣广大遍空如轮普覆一切。于须臾间彼弃尸林中。衣轮映蔽日光不现</p>
<p>尔时彼会人天大众见是事已。咸生惊异。尊者阿难有大威神功德如是。即时空中有无数百千俱胝那臾多天人。咸作是言。奇哉奇哉。广大殊特实未曾有。尊者阿难具大威德。最上清净作大施田。彼迦尸孙那利童女。持以一衣行净施持。愿力相续乃转女身成男子相。大哉行愿。殊胜若斯。时诸天人俱生净信。即于空中雨众天花。复奏清妙可爱天乐</p>
<p>尔时迦尸孙那利男子。以尊者阿难大威德力。随自所欲圆满意愿。显观如是现果报已。发生最上庆悦之心。身毛喜竖。即起前诣尊者阿难所。双膝着地合掌恭敬。谛诚赞叹说伽陀曰</p>
<p>　归命难得不思议　　净妙功德所庄严</p>
<p>　我于今日无所依　　由尊者故得还命</p>
<p>　若我今时不得汝　　清净智眼所救护</p>
<p>　我之余命不能存　　尊者今还施我命</p>
<p>　奇哉功德大力势　　奇哉普施众生喜</p>
<p>　今于色逼苦难中　　善为多人作救护</p>
<p>　奇哉汝为应供者　　最极难得善清净</p>
<p>　我以一衣表施心　　威神转小成大利</p>
<p>　又复一衣至微小　　持奉尊者大牟尼</p>
<p>　随自乐欲得圆成　　由汝善力现招果</p>
<p>　如我意者女人身　　积集广大诸过失</p>
<p>　尊者威力所加持　　得转女身成男子</p>
<p>　转转还同天人相　　天庄严具以严身</p>
<p>　空中复雨妙天衣　　缤纷而坠增欢悦</p>
<p>　如是功德妙福田　　若人不能如实作</p>
<p>　斯人鲜福果利虚　　痴等烦恼怨所缚　</p>
<p>说是伽陀伸赞叹已。时彼男子显观如是现果报事。即自思念。我今所转色相若斯。又复具观爱非爱果。理事彰明。我今不复处白衣舍。应求出家。作是念已。前诣尊者阿难所。顶礼双足白言。尊者。我今愿于尊者法中清净出家。受具足戒成苾刍相。于尊者所誓修梵行</p>
<p>是时尊者阿难即为教授出家之法。乃至成苾刍已。断诸烦恼证阿罗汉果。当于尔时日照商主并其妻室。先为金色童子离别忧苦慞惶驰逐。于王舍城中街衢巷陌。偃仆于地施起旋伏。进止盘桓惊忧迷乱。举手击身高声唱言。苦哉我子。苦哉我子。哀声逼迫而复涕泣。即时商主忽闻人言。尊者阿难自空而来弃尸林中。为救护彼金色童子。广为施作诸希有事。日照商主并其妻室。闻是言已。如甘露水灌注心顶。发生极大欢喜之心。又如转轮圣王受灌顶位最胜悦乐。即时从地宛转而起。速疾奔行出王舍大城诣弃尸林。到已乃见金色童子。如秋满月清净皎然。云翳散空罗睺去障。近于尊者阿难安庠而坐。又见尊者大威德力。能生希有殊胜事相。天人惊异广大神化。商主见已。即于尊者阿难发生最上清净信奉奇特之心。全身委地礼尊者足。起已重复双膝着地。合掌恭敬谛诚瞻仰。大喜增极满目泪流。乃向尊者阿难一心赞叹。说伽陀曰</p>
<p>　奇哉尊者大福力　　广大威神极显彰</p>
<p>　我今危逼恶难中　　尊者善为作救护</p>
<p>　奇哉悲愍大胜德　　奇哉妙智悉具圆</p>
<p>　汝一切智等世尊　　最上清净而明显</p>
<p>　如我今时为子故　　沉没艰危苦海中</p>
<p>　尊者智慧大威光　　方便善为我救拔</p>
<p>　若我今时不得值　　尊者悲心为摄受</p>
<p>　我及妻子久已投　　忧苦网中无出离</p>
<p>　尊者今时来降此　　大悲威力所出生</p>
<p>　子已得渡忧海中　　亦复出离忧险处</p>
<p>　忧绳昔缚今得脱　　忧行迁流今亦停</p>
<p>　忧惑怖畏今已除　　忧笼拘絷而今出</p>
<p>　不为忧泥所陷溺　　不为忧刺所伤身</p>
<p>　不被忧蛇恶毒侵　　不遭忧箭而射击</p>
<p>　不使忧剑所断割　　不与忧怨相值遇</p>
<p>　忧恼大鱼不相吞　　不遭忧火而焚爇</p>
<p>　尊者今日善所作　　妙光普照大众会</p>
<p>　众生净眼悉开明　　一切心意咸欢悦</p>
<p>　尊者其名庆喜尊　　众生利乐喜中生</p>
<p>　如是善开救度门　　我今获得大欢喜　</p>
<p>尔时日照商主说是伽陀赞尊者已。即同妻室前诣金色童子所。以子育之心增剧怜爱。趋前持抱再三抚惜。大喜增盈满目垂泪。父母同时举熙怡目谛观童子。说伽陀曰</p>
<p>　秋天满月吉祥相　　清净身光普照明</p>
<p>　多种意愿悉圆成　　父母欣复见汝面</p>
<p>　绀目睛光赤铜相　　修广殊妙极端严</p>
<p>　斯由尊者所降临　　父母欣复见汝面　</p>
<p>金色童子因缘经卷第七金色童子因缘经卷第八</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<font SIZE="2">
<p>　</p>
</font>
<p>尔时金色童子于生死过失心极厌离。即时告白其父母已。前诣尊者阿难所。顶礼双足。作是白言。我今愿于尊者法中清净出家。受具足戒成苾刍相。于尊者所誓修梵行</p>
<p>是时尊者阿难即为教授出家之法。乃至成苾刍已。于须臾间断诸烦恼。证阿罗汉果。证是果已。以宿命智谛观先世相续业因。乃见自身极具殊胜大福威力。即作是念。我今虽获如是福力。然其福命有所尽限。今我所得如斯之报。应由往昔造诸福因。我今宜应为诸众生。开发福门令生尊重。亦复显明自福威力。作是念已。即时脱自身所著衣持用净施。以神力故。一衣脱已一衣旋复自然出现。如是数数旋脱旋现。脱已还生其数广多。于尊者阿难之前积而成聚。其所积衣殊妙无价。光明晃曜如初生日。又如阎浮檀金焰赫光聚。返覆观瞻其光益丽。尔时在会一切大众。见是事已心生惊异。咸作是言。奇哉希有。奇哉希有。奇哉福者有胜威力。奇哉能作如是广大威神福事。若此尊者所脱之衣相续不断。即彼无价广大妙衣。而应不能得其边际</p>
<p>时金色尊者即以此衣先奉父母。然后以衣净施尊者阿难等诸苾刍众。乃至弃尸林中所共集会一切大众。人各二衣施以被体。以其金色苾刍威神力故。如是普施。即彼衣聚而亦不尽</p>
<p>是时金色尊者以自神力踊身虚空。往诣王舍大城。普遍一切街衢巷中。脱自所著金色妙衣。数量广大积而成聚。然后普遍王舍大城。高声唱言。诸人当知。我今脱自所著之衣普施一切。汝等随应欲受用者恣其所取。诸人闻已。于刹那间乃有无数百千人众广大集会。咸共瞻睹遍王舍城街衢巷中金色妙衣积广大聚。如初生日光明照触。又如阎浮檀金宝光晃曜彼金色尊者高处空中威光焰赫。犹如金山吉祥炽盛。一切大众睹是相已咸生惊异。面目熙怡如海波相。俱作是念。奇哉奇哉。是事希有。此修何因果招如是。威神德力而悉殊特。我等若能知所修因如实作者。当所获果威神亦然。是诸人众随乐欲心。既生疑念乃相议言。今此尊者威神德力殊特若斯。此为久修戒禁行邪。为具天眼智邪。我等今时宜应请问。时诸人众互言议已。举熙怡目合掌向空谛诚瞻仰。归命顶礼金色尊者。异口同音说伽陀曰</p>
<p>　尊者所具大胜福　　而应获得天眼智</p>
<p>　能施如是大威神　　尊者今应为我说</p>
<p>　若于此世或他世　　欲求富乐及功德</p>
<p>　修何胜行得圆成　　尊者今应为我说</p>
<p>　时彼尊者大正士　　发起增胜悲愍心</p>
<p>　开明广大欢喜言　　妙音普遍诸方处</p>
<p>　我今宣说如是义　　显明开示汝诸人</p>
<p>　如其次第广敷扬　　汝等谛听我所说</p>
<p>　我于此世及他世　　所获成就众福门</p>
<p>　富乐功德等希奇　　由修福故获如是</p>
<p>　汝等厌离于诸苦　　乐欲成就快乐者</p>
<p>　应当速修诸福因　　即得福乐咸臻集</p>
<p>　诸有求成于乐果　　此世或复他世中</p>
<p>　一切获得定无疑　　由修福故彼有果</p>
<p>　长者居士及商主　　婆罗门等众类人</p>
<p>　受诸富乐广随心　　由修福故彼有果</p>
<p>　若于人中乐欲得　　妻妾子息等眷属</p>
<p>　善和圆满适悦心　　由修福故彼有果</p>
<p>　色相谦恭众殊胜　　开悦意目普观瞻</p>
<p>　人中获得妙威光　　由修福故彼有果</p>
<p>　若于人中欲成就　　眷属圆具不破坏</p>
<p>　财宝受用悉无穷　　由修福故彼有果</p>
<p>　欲具胜福及宿命　　出言闻者皆信顺</p>
<p>　人中常得众所钦　　由修福故彼有果</p>
<p>　若欲成就广大福　　在在生中常所随</p>
<p>　人中受用称悦心　　由修福故彼有果</p>
<p>　人中若欲得成就　　无数财宝悉丰盈</p>
<p>　久固无减复周圆　　由修福故彼有果</p>
<p>　若欲北俱卢洲生　　彼所生无我我所</p>
<p>　人中寿量数决定　　由修福故彼有果</p>
<p>　所有田苗谷米等　　不种自然能广成</p>
<p>　人中受用得丰饶　　由修福故彼有果</p>
<p>　劫波树衣极殊妙　　彼衣自然非造作</p>
<p>　随意所用覆身支　　由修福故彼有果</p>
<p>　又欲北俱卢洲生　　人中受报无间断</p>
<p>　殁已得生于天中　　由修福故彼有果</p>
<p>　龙王胜报如天子　　所食饭等苏陀味</p>
<p>　地中受用天福因　　由修福故彼有果</p>
<p>　王者威光胜吉祥　　所得具足天无异</p>
<p>　人主尊崇胜福增　　由修福故彼有果</p>
<p>　转轮圣王及小王　　随应所获地中主</p>
<p>　同彼天主大威光　　由修福故彼有果</p>
<p>　若欲人中尽无余　　一切七宝等成就</p>
<p>　转轮圣王用无穷　　由修福故彼有果</p>
<p>　毗摩质多罗王等　　一切阿修罗王众</p>
<p>　受用常同帝释天　　由修福故彼有果</p>
<p>　最胜毗沙门天等　　守护世间四天王</p>
<p>　种种受用欢喜增　　由修福故彼有果</p>
<p>　天中欢喜妙园苑　　是即天中胜受用</p>
<p>　常同天女戏园中　　由修福故彼有果</p>
<p>　所有种种天王等　　帝释天主胜具足</p>
<p>　受用殊妙喜随增　　由修福故彼有果</p>
<p>　天中一切随所欲　　富乐受用悉无穷</p>
<p>　变化宫殿妙安居　　由修福故彼有果</p>
<p>　天中十种胜功德　　寿命色相势力等</p>
<p>　一天增胜于一天　　由修福故彼有果</p>
<p>　欲界种种胜上事　　天中富乐等具圆</p>
<p>　自在受用欲界中　　由修福故彼有果</p>
<p>　随所悕望妙欲乐　　天中受用悉如意</p>
<p>　所得不假勤力营　　由修福故彼有果</p>
<p>　所有梵众等诸天　　修定行者居定地</p>
<p>　获得离生喜乐门　　由修福故彼有果</p>
<p>　修定者获定生乐　　爱尽妙乐复增胜</p>
<p>　得乐寂静舍念成　　由修福故彼有果</p>
<p>　所有诸佛声闻众　　各具第一胜功德</p>
<p>　威神广大悉圆成　　由修福故彼有果</p>
<p>　于百劫中勤修习　　得证缘觉菩提果</p>
<p>　圆成胜妙福威神　　由修福故彼有果</p>
<p>　最胜无量无比喻　　一切功德普庄严</p>
<p>　圆成正等正觉尊　　由修福故彼有果</p>
<p>　美容盛年众殊妙　　高胜种族德庄严</p>
<p>　妓女眷属福所招　　随意适悦而无碍</p>
<p>　修胜福故得生天　　具天女等众福果</p>
<p>　获诸悦意福所生　　一切所欲皆成就</p>
<p>　由修福故得不断　　清净胜慧所庄严</p>
<p>　因福能生净信心　　捷辩记念悉具足</p>
<p>　因福能宣可爱语　　因福故获大名称</p>
<p>　一切皆由福所生　　殊胜善妙众功德</p>
<p>　不有世间妙乐事　　不因福故而能成</p>
<p>　是故常求妙乐人　　应当修集诸福聚</p>
<p>　我昔因修少福故　　得值毗婆尸如来</p>
<p>　随其乐欲得圆成　　毕竟广大胜成就</p>
<p>　我昔曾生六欲天　　为彼天中自在主</p>
<p>　经历多千俱胝生　　彼彼天中受胜乐</p>
<p>　曾无苦恼无缺减　　人中胜上亦复然</p>
<p>　转轮王等最极尊　　受诸富乐皆具足</p>
<p>　故知福有大威力　　于彼在在所生中</p>
<p>　处处随应我悉成　　受诸福乐大自在</p>
<p>　色相多闻皆圆具　　口出优钵罗花香</p>
<p>　妙音闻者适悦生　　所发语言人爱乐</p>
<p>　我由往昔愿力故　　今所得福亦复然</p>
<p>　色相功德等具圆　　见者咸生欢悦意</p>
<p>　此生家族极广大　　珍财富乐数难量</p>
<p>　阎浮檀金妙色衣　　覆体庄严而可爱</p>
<p>　身诸分位广周遍　　馥郁犹如旃檀香</p>
<p>　其香胜妙众普熏　　随风闻者生爱乐</p>
<p>　凡我所有诸求愿　　衣服珍宝等乐具</p>
<p>　彼彼随起思念时　　我即一切皆成就</p>
<p>　大释师子净教中　　我今已具出家法</p>
<p>　阿罗汉果妙证成　　居清凉地而寂静</p>
<p>　我今只度于此生　　而复不受于后有</p>
<p>　亦不还复来此间　　已证无漏涅槃乐</p>
<p>　由宿业因所发起　　现受果报极广大</p>
<p>　我今所感事虽然　　果报边际亦不见　</p>
<p>时金色尊者说是伽陀已。有无数百千俱胝广多人众。得闻如是昔未曾有无限量不思议诸福事已。咸皆惊异发生最上希奇之心。即于世尊大师清净教法至诚尊重。如其所欲随自力能而行布施。发大誓愿作诸福事</p>
<p>尔时金色尊者。普为一切城中大众无数种类。开发福行令生信重。如应宣说诸福事已。即运神力自空而还弃尸林中。向尊者阿难等诸苾刍众。次第礼足退坐一面</p>
<p>尔时国主阿阇世王。闻勇戾大臣先于园中以憎嫉事于彼迦尸孙那利童女作无义利。金色童子本无过咎构成罪恶。将令杀害而使弃置。闻已悖然极生恚怒。观视近臣而告敕曰。汝今当知。此极恶人造斯恶行。汝应执往殒弃其命。时勇戾大臣随从于王亦在会中。忽闻如是王告敕已。惧死怀怖举身颤掉。心目迷乱如火所焚。即起趋前忙然奔走。是时王之臣佐及无数百千人众俱生恚怒。竞共驰走奔逐执取。是时多人既执持已。增剧嫌恚众共打击。痛苦逼身不能制止</p>
<p>尔时勇戾大臣以其危逼涕泣。前告尊者阿难言。惟愿尊者。起救护心救我此苦。我今无主无救无归。众所厌弃命将殒谢</p>
<p>是时尊者阿难即告众言。汝等且止。勿应致杀。我当告语国主大王。时诸人众闻尊者阿难如是语已。即时放舍不复执持</p>
<p>是时尊者阿难即当顾视阿阇世王。王审其意白尊者言。若此勇戾大臣能于尊者法中清净出家。乃至尽寿而为近事。我即如其尊者教敕今当放舍。尊者答言。其事如是。时诸人众闻是语已。其所打击苦恼等事而悉制止</p>
<p>复次尊者阿难告金色尊者言。汝以真实加持之力。令此勇戾大臣身诸痛苦悉得销散轻安如故。即时金色尊者广起利乐一切众生深固之心。乃发真实加持之力。作如是言。若法真实所言真实。今此勇戾大臣。虽于我所作不饶益</p>
<p>我实于彼不起微细损害之意。此法真实言真实者。速令此人身诸痛苦悉得轻安。作是言时。彼勇戾大臣诸苦销散轻安如故。即能升举。乃于如来清净教中深生信乐。前诣尊者阿难所。顶礼双足作是白言。我今愿于尊者法中清净出家。受具足戒成苾刍相。于尊者所。誓修梵行</p>
<p>是时尊者阿难即为教授出家之法。乃至成苾刍已。于须臾间断诸烦恼。证阿罗汉果。证是果已。即时踊身处虚空中。出现种种神变事等。普使一切在会大众身意泰然。是时勇戾苾刍从空而下。诣尊者阿难等苾刍众前。次第礼足退坐一面</p>
<p>尔时一切大众见尊者阿难广作如是大威神力希有事已。是诸大众于尊者所极生最上清净信重。咸皆欢喜谛诚瞻仰</p>
<p>尊者阿难普为大众随其种类如应说法。是时会中无数百千人众。闻所说已。其获果利成证有差。会中或有证须陀洹果者。乃至或有证阿罗汉果者。有发声闻菩提心者。乃至或有归向佛者。信乐法者。尊重僧者。各各蒙益如应而住彼日照商主并其妻室。于此会中见谛开悟</p>
<p>复有无数百千天人。发生清净信重之心。雨天宝衣奏天妙乐。又复雨诸天中妙花。谓优钵罗花。钵讷摩花。俱母陀花。奔拏利迦花。曼陀罗花等。数量广大积至于膝。又复普散种种天花。周遍充满弃尸林中。起尊重心以伸供养</p>
<p>金色童子因缘经卷第八金色童子因缘经卷第九</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<font SIZE="2">
<p>　</p>
</font>
<p>尔时国主阿阇世王。得见如是人天大众种种希有神变事已。发生最上清净信重奇特之心。作是赞言</p>
<p>奇哉奇哉。实未曾有。尊者阿难自功德力。殊胜若斯而极明显。复能开发如来最上清净教法大威神力</p>
<p>大哉大哉。世尊如来应供正等正觉最胜知见所宣无上清净教法。付嘱尊者大迦叶已。而彼尊者真实所作</p>
<p>苦哉如来。圣日隐没。尊者阿难。自功德光。挺然明照。普遍诸方</p>
<p>苦哉如来。妙月隐没。不常明照。如彼罗睺阿修罗王之所吞蚀。尊者阿难。自智慧月。舒光满空。普遍照曜。如俱母陀花林茂盛开发</p>
<p>苦哉如来。已入涅槃。世间离散。极大忧苦。犹如炎光。热恼侵逼。尊者清净。大云普荫。所演妙言。如甘露雨。洒润世间。咸令欢悦</p>
<p>大哉如来。最胜意愿。尊者正善。悉能圆满</p>
<p>大哉如来。无上教法。尊者闻持。普能开示</p>
<p>大哉如来。无上教法。尊者荷担。明显若斯</p>
<p>奇哉尊者。于声闻中。最上名称。真实所作。能具如是。昔未曾有。自胜功德。大威神力。无边众生。利益成就。广能开释。彼一切智。大功德法</p>
<p>奇哉尊者。今能显发。世尊大师。大威神力。大悲所生。现饶益慧</p>
<p>尔时阿阇世王。如是称叹尊者阿难已。发生最上信重之心。即起趋前全身委地礼尊者足。然后旋起双膝着地。身毛喜竖。合掌肃恭。说伽陀曰</p>
<p>　归命士夫中最胜　　归命尊者多闻海</p>
<p>　归命希有不思议　　归命荷担佛教者</p>
<p>　我佛净教大威力　　奇哉尊者正开示</p>
<p>　尊者希有复难思　　善为世间作利益</p>
<p>　所有如来无上教　　付嘱迦叶大智尊</p>
<p>　迦叶嘱累在当仁　　尊者今时实所作</p>
<p>　尊者为我作善利　　殊特思议所不及</p>
<p>　佛一切智功德门　　今日普令生悟解</p>
<p>　云何如来希有事　　尊者利益亦复然</p>
<p>　佛一切智大悲心　　今时悉能为开晓</p>
<p>　尊者现处声闻位　　我之所见实希有</p>
<p>　如佛所发大悲心　　广为众生作利益</p>
<p>　摩伽陀国多人众　　快哉今日得善利</p>
<p>　一切放逸诸众生　　因尊者故获利益</p>
<p>　如来净教付尊者　　等同如来分位中</p>
<p>　今日亦同善逝尊　　广大施作希有事</p>
<p>　因彼阿难圣尊者　　广现希奇大威力</p>
<p>　由斯想念正觉尊　　谛诚归命伸赞叹</p>
<p>　归命世尊大无畏　　顶礼正觉二足尊</p>
<p>　声闻如是现威神　　起发利益众生事</p>
<p>　所有如来大威力　　正善开晓令高显</p>
<p>　世尊虽灭亦如存　　尊者善化无空过　</p>
<p>尔时阿阇世王说是伽陀赞尊者已。乃发问言。尊者。日照商主并其妻室宿修何因。现招果报其胜若斯。居家巨富财宝丰盈。于佛法中见谛开悟</p>
<p>又彼迦尸孙那利苾刍及勇戾苾刍。复修何因。此世巨富。广积财宝。上族中生。于佛法中出家修道。断诸烦恼证阿罗汉果</p>
<p>彼金色苾刍往昔修因。其复云何。于此生中果报殊特。处于富盛上族中生。端严妙好身相具足。有金色光常所照曜。一切人众美目观瞻。金色妙衣自然覆体。遍身馥郁譬旃檀香。优钵罗花妙香口出。随风闻者生爱乐心。生时空中自然而雨金色妙衣及俱母陀花。具如是等昔未曾有大威德事。而后于佛法中出家修道。断诸烦恼证阿罗汉果。唯愿尊者。善为开示</p>
<p>是时尊者告阿阇世王言。大王当知。此等皆由过去累生修诸福因。至于今世果熟边际。现受其报</p>
<p>大王。汝今谛听。乃往过去九十一劫中有佛出世。号毗婆尸如来应供正等正觉明行足善逝世间解无上士调御丈夫天人师佛世尊。城名满度摩帝。其佛世尊游止于彼</p>
<p>是时城中有一商主名曰妙耳。止其城内居家巨富。财宝广多数量增盈与毗沙门天王富饶相等。于满度摩帝城中家族最上无与等者。而彼商主以富盛故。择其胜族娶以为妻。其后因同妻室嬉戏游乐。妻即怀妊。乃至后时其子未生。彼妙耳商主与五百商人同为伴侣。欲涉大海增盈息利。妻所怀子胎藏渐增。即时商主与诸商众。出离自舍远适他邦。随力营为稍集财利。然于彼中其财或为大火所焚。或为贼盗。或为家人同伴窃取分逐而去。其后妻室先所怀妊。时分满足生一童子。肤体粗黑容貌丑恶。具十八种可厌恶相。身口秽污恶气充盈。家人眷属随风闻者返面而去。又复童子当初生时。舍中火起财宝资生。焚爇竭尽无复遗余</p>
<p>时商主妻忙然持抱所生童子奔出其舍。舍中所有一切财物资生乐具。火既炽盛而竭焚爇。所焚无余火乃自息</p>
<p>时商主妻即入残破毁故舍中。坼自半衣敷展于地卧置童子。于是长吁而自伤叹。即起思念妙耳商主涕泣而言。苦哉苦哉。我今何故如斯破散</p>
<p>是时商主宅中所有奴婢眷属营力人等。见是火焚悉破散已咸生惊怖。岂非我等由此恶缘亦悉破坏。共言议已。弃商主宅分散而去。唯一女使素怀孝义。即自思惟。今此妙耳商主宅中资财焚荡眷属分离。寂寞无依一何所有。商主之妻单己无侣无所依怙。我今不应亦效余人弃舍而去。今且但同商主之妻相依而住。又复思念。此商主妻家财资具既为火焚。一日之餐尚未能备。计将奈何。计将奈何</p>
<p>时彼女使作是念已。即诣妙耳商主诸有亲族戚里之家。到已告言。诸亲当知。商主之妻于今居此贫困危急逼迫分位。汝等宜为善施方计养育救护。时诸亲族即如其言而为养育。其后非久亲族舍中数数复现无义利事。诸亲议言。今此妙耳商主之子。极不吉祥而无福力。商主舍中由子生故一切破坏。若我诸亲今时为其作养育者。我等舍中亦同于此非久破坏。何以故。此商主子闻其名者。尚生恐畏。况存养乎。诸亲即告彼女使言。汝自今后莫复来入我等舍中</p>
<p>是时女使为彼诸亲众残毁已。即自惟忖。今此商主之妻。于一切处都无依托。设何方计得存济邪。或可今时我诣他舍求其佣力随得所直以用存养商主之妻。时彼女使作是念已。即诣他舍执诸作役。计佣受直。得已持归营贸所餐。饲商主妻自身及子。其后母以所生童子具丑恶相。乃为立名丑相童子</p>
<p>是时女使自后日日诣于他舍自竭微力。为彼营办日中所食。工力既增酬直亦厚。一力无怠三命获存。事虽如是然极艰苦。其妙耳商主之妻忽起思念。我之舍中先有广多奴婢力人亲里眷属而悉舍去。唯此女使存养于我。我之余命由彼而活。母族之中斯垂爱念。然其事系时久彼力单独营作日深岂无疲懈。彼既乏怠或舍去邪。又复一力营工价直至少。所得既微不得存养。我今宜应自认宿业。衅累既然苦亦甘受。我当与彼女使同其佣力。作是念已。即呼女使。同诣他舍计工取直持归存养。然长者妻肤体细妙粗重难任。饥火所焚众苦侵逼。于须臾间疲极迷闷。俯仰憩止涕泣长吁。即起思念妙耳商主悲苦而言。苦哉我今何故受斯破坏艰苦。岂非他人昔曾见我于国城中独为胜上。富有家财一切具足。何故今日福力斯尽。于国城中最极破坏。日诣他舍佣力存养。多种忍受苦恼侵逼。时商主妻苦恼逼故。瞻视女使涕泣而住</p>
<p>是时女使转增悲苦。亦复涕泪发如是言。苦哉苦哉。商主之妻。昔居富威。身着妙衣种种严饰。妙香花鬘庄严其体。口中常复含咀妙香。时咽津液。又如天女。而常游戏欢喜园中。饮食衣服诸妙珍宝庄严等具而悉丰足。奴婢眷属亲里知识内外昌盛。随应所与悉得丰赡。何故今时如是破坏。所睹仪容诚堪伤痛。头发蓬乱尘垢污身。众苦所侵举体枯悴。片衣破弊腻秽增多。蚤虱萦缠恶气充塞。国城之内最下卑苦。佣力他家营食存养。此破坏相实可悲伤。苦哉福分速归破坏。苦哉富贵所成不久。苦哉业报种种差别</p>
<p>时彼女使如是伤叹已。复说伽陀曰</p>
<p>　往昔身衣诸妙服　　众宝严具所庄严</p>
<p>　昔日天女胜容仪　　今居陋巷增多苦</p>
<p>　何故今时极如是　　一切福分皆破坏</p>
<p>　悴弱垢秽遍身支　　片衣破弊而覆体</p>
<p>　往昔仪容天女相　　人开美目共观瞻</p>
<p>　而今丑恶鬼无殊　　见者咸生于厌弃</p>
<p>　往昔丰饶诸财宝　　国城之内为最上</p>
<p>　诸乞丐者施均行　　于今困极而贫贱</p>
<p>　往昔受用增欢悦　　家族富贵广丰盈</p>
<p>　今时受报既昭然　　广多忧苦常随逐</p>
<p>　苦哉轮回堪毁责　　苦哉富贵定无常</p>
<p>　世间快乐谢于前　　决定苦恼后当受　</p>
<p>金色童子因缘经卷第九金色童子因缘经卷第十</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<font SIZE="2">
<p>　</p>
</font>
<p>尔时妙耳商主之妻同其女使。日诣他舍佣力取直。以彼丑相童子福力衰竭业增上故。所得工直日渐微少。乃至其后自日初出逮于晚际。倍力营工价无所得。又复最后处处营作。皆罢无复佣雇。时商主妻即与女使互相议言。我等今时无佣力处。宜当周行乞丐。言已即时持一瓦器。自行乞食所有。丑相童子俟后成长能履步时。母即告言。汝于今时宜自乞食而用存养。言已亦复授一瓦器。其子即时持器周行街衢巷陌乞食自资。以彼童子肤体粗黑容貌丑恶具十八种可厌恶相。人所观者掩面而去。凡所往诣他舍门首。以其枯瘦秽气充盈。随风闻者掩鼻而行。或以杖木瓦石打击驱逐而言。速离我舍。其犹蠕虫。周行城邑砂砾杂秽处处充塞。随所往处皆为杖木瓦石打掷驱逐。奔驰求丐一食竟不能得。所持瓦器亦为打击所碎。童子尔时为人恶贱。啼泣忙然奔诣母所。时母见已拊膝哀伤。即作是言。苦哉我子艰危斯甚。彼何等人无悲愍心不惧其罪。故打击汝令受斯苦。是时童子哽咽啼泣。说伽陀曰</p>
<p>　处处往诣于他舍　　我本乞食而存养</p>
<p>　翻为杖木及瓦石　　见者皆来打击我　</p>
<p>其母闻已趋前持抱丑相童子。母大悲泣。说伽陀曰</p>
<p>　岂非汝于往生中　　昔曾造作不善业</p>
<p>　今被他人打击汝　　非汝现生之愆尤</p>
<p>　汝身丑恶复枯瘦　　一切乐事悉离散</p>
<p>　贫穷困苦极艰危　　无人为兴悲恤意</p>
<p>　苦哉今时家散坏　　子身伤损器用破</p>
<p>　乞食之具既无成　　何能乞丐而活命</p>
<p>　父母离散子何托　　家宅破坏善相衰</p>
<p				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 