<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>天请问经<br>
<br>
　　　　大唐三藏法师玄奘奉　诏译<br>
<br>
如是我闻。一时薄伽梵。在室罗筏国。住誓多林给孤独园。时有一天。颜容殊妙。过于夜分。来诣佛所。顶礼佛足。却住一面。是天威光。甚大赫奕。周遍照曜誓多园林。尔时彼天。以妙伽他。而请佛曰<br>
<br>
　云何利刀剑　　云何碜毒药<br>
　云何炽盛火　　云何极重暗　<br>
<br>
尔时世尊。亦以伽他。告彼天曰<br>
<br>
　粗言利刀剑　　贪欲碜毒药<br>
　嗔恚炽盛火　　无明极重暗　<br>
<br>
天复请曰<br>
<br>
　何人名得利　　何人名失利<br>
　何者坚钾胄　　何者利刀杖　<br>
<br>
世尊告曰<br>
<br>
　施者名得利　　受者名失利<br>
　忍为坚钾胄　　慧为利刀杖　<br>
<br>
天复请曰<br>
<br>
　云何为盗贼　　云何智者财<br>
　谁于天世间　　说名能劫盗　<br>
<br>
世尊告曰<br>
<br>
　邪思为盗贼　　尸罗智者财<br>
　于诸天世间　　犯戒能劫盗　<br>
<br>
天复请曰<br>
<br>
　谁为最安乐　　谁为大富贵<br>
　谁为恒端严　　谁为常丑陋　<br>
<br>
世尊告曰<br>
<br>
　少欲最安乐　　知足大富贵<br>
　持戒恒端严　　破戒常丑陋　<br>
<br>
天复请曰<br>
<br>
　谁为善眷属　　谁为恶心怨<br>
　云何极重苦　　云何第一乐　<br>
<br>
世尊告曰<br>
<br>
　福为善眷属　　罪为恶心怨<br>
　地狱极重苦　　无生第一乐　<br>
<br>
天复请曰<br>
<br>
　何者爱非宜　　何者宜非爱<br>
　何者极热病　　谁是大良医　<br>
<br>
世尊告曰<br>
<br>
　诸欲爱非宜　　解脱宜非爱<br>
　贪为极热病　　佛是大良医　<br>
<br>
天复请曰<br>
<br>
　谁能覆世间　　世间谁所魅<br>
　谁令舍亲友　　谁复障生天　<br>
<br>
世尊告曰<br>
<br>
　无智覆世间　　世间痴所魅<br>
　悭贪舍亲友　　染着障生天　<br>
<br>
天复请曰<br>
<br>
　何物火不烧　　风亦不能碎<br>
　非水所能烂　　能浮持世间<br>
　谁能与王贼　　勇猛相抗敌<br>
　不为人非人　　之所来侵夺　<br>
<br>
世尊告曰<br>
<br>
　福非火所烧　　风亦不能碎<br>
　福非水所烂　　能浮持世间<br>
　福能与王贼　　勇猛相抗敌<br>
　不为人非人　　之所来侵夺　<br>
<br>
天复请曰<br>
<br>
　我今犹有疑　　请佛为除断<br>
　今世往后世　　谁极自欺诳　<br>
<br>
世尊告曰<br>
<br>
　若多有珍财　　而不能修福<br>
　今世往后世　　彼极自欺诳　<br>
<br>
尔时彼天。闻佛世尊说是经已。欢喜踊跃。叹未曾有。顶礼佛足。即于佛前。欻然不现</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>