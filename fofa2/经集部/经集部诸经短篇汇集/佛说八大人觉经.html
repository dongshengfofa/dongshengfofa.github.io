<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说八大人觉经<br />
<br />
　　　　后汉安息国三藏安世高译<br />
<br />
为佛弟子常于昼夜至心诵念八大人觉<br />
<br />
第一觉悟世间无常。国土危脆四大苦空。五阴无我生灭变异虚伪无主。心是恶源形为罪薮。如是观察渐离生死<br />
<br />
第二觉知多欲为苦。生死疲劳从贪欲起。少欲无为身心自在<br />
<br />
第三觉知心无厌足。唯得多求增长罪恶。菩萨不尔常念知足。安贫守道。唯慧是业<br />
<br />
第四觉知懈怠坠落。常行精进破烦恼恶。摧伏四魔出阴界狱<br />
<br />
第五觉悟愚痴生死。菩萨常念广学多闻。增长智慧成就辩才。教化一切悉以大乐<br />
<br />
第六觉知贫苦多怨横结恶缘。菩萨布施等念冤亲。不念旧恶不憎恶人<br />
<br />
第七觉悟五欲过患。虽为俗人。不染世乐。常念三衣。瓦钵法器。志愿出家守道清白。梵行高远慈悲一切<br />
<br />
第八觉知生死炽然苦恼无量。发大乘心普济一切。愿代众生受无量苦。令诸众生毕竟大乐<br />
<br />
如此八事。乃是诸佛菩萨大人之所觉悟。精进行道慈悲修慧。乘法身船至涅槃岸。复还生死度脱众生。以前八事。开导一切。令诸众生觉生死苦舍离五欲修心圣道。若佛弟子诵此八事。于念念中灭无量罪。进趣菩提。速登正觉。永断生死。常住快乐</p>
<p>　</p>
				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>