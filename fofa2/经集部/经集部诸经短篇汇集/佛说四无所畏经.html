<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说四无所畏经<br>
<br>
　　　　西天译经三藏朝散大夫试鸿胪卿传法大师臣施护奉　诏译<br>
<br>
如是我闻。一时佛在舍卫国祇树给孤独园。尔时世尊告诸苾刍。汝等谛听。如来应正等觉。成就四无所畏。于大众中。转大法轮。如师子吼。自在无畏。时诸苾刍。闻是语已。五体投地。顶礼佛足。合掌白言。云何如来四无所畏<br>
<br>
佛告苾刍。我于往昔。在大众中。而作是言。如来成就正等正觉。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。又复告言。我身清净。诸漏已尽。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。复次告言。一障杂染。能障道果。此障若灭。圣道自现。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏<br>
<br>
复次告言。修戒定等。能出生死。尽诸苦报。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。佛告苾刍。是名如来转大法轮四无所畏。复次苾刍。亦于八大众中。具足成就。四无所畏。云何为八。昔于一处。有无数百沙门众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实<br>
<br>
尔时如来。闻彼言已。心无怯惧。身无毛竖。自在无畏。如山不动。复次无数百婆罗门众。无数百刹帝利众。无数百居士众。无数百四天王众。无数百忉利天众。无数百魔王众。无数百梵天众。如是八众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实<br>
<br>
尔时如来。闻彼言已。心无怯惧。身无毛竖。自在无畏。如山不动。佛言。苾刍。是名八部大众之中。得无所畏。即说颂曰<br>
<br>
　如来自在转法轮　　昔能成就四无畏<br>
　天人魔梵及沙门　　闻师章句怀犹豫<br>
　身心不动得无畏　　利乐一切诸有情<br>
　令发无上菩提心　　恭敬修行到彼岸　<br>
<br>
尔时诸大苾刍。闻佛所说。信受奉行</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>