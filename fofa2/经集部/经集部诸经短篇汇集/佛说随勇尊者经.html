<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说随勇尊者经<br>
<br>
　　　　西天译经三藏朝奉大夫试光禄卿传法大师赐紫沙门臣施护等奉　诏译<br>
<br>
如是我闻。一时佛在王舍城迦兰陀竹林精舍。与苾刍众俱<br>
<br>
时有尊者名曰随勇。在王舍城侧尸陀林间蛇聚孤峰之上大僧坊中。而独经行。忽为毒蛇之所噬蠚。蛇之身形瘦细精光猛恶可畏如安惹那舍罗迦。即时随勇尊者。呼苾刍众谓言。诸尊者我为毒蛇之所噬蠚。肤体溃坏。今宜置我于僧坊外。无令延毒而复流散<br>
<br>
是时尊者舍利子。去随勇尊者所止不远。在一树下坐。闻彼随勇发如是言。闻已即时往诣其所。到已谓言。尊者随勇。我向观汝面及诸根。本无异相。何故今时乃发是声。随勇答言。尊者。我为毒蛇之所噬蠚。肤体溃坏。今宜置我于僧坊外。无令延毒而复流散。尊者舍利子。若我取着。眼是我眼是我所。耳鼻舌身意是我。意是我所。色是我色是我所。声香味触法是我。法是我所。地界是我地界是我所。水火风空识界是我。识界是我所。色蕴是我色蕴是我所。受想行识蕴是我。识蕴是我所。我若取着如是等法。面及诸根可有异相。尊者舍利子。我不如是取着诸法。谓眼是我眼是我所。乃至识蕴是我。识蕴是我所。今此何故面及诸根有是异相。舍利子言。尊者随勇。若我我所见及我慢等。断取着已。复能了知所断根本永断无余。如破多罗树心不复更生。证无生法者。彼复何有异相可得。时尊者舍利子。以尊者随勇。置僧坊外僵仆于地。尔时尊者舍利子。即说伽陀曰<br>
<br>
　智者善行于梵行　　复常善修正道因<br>
　临舍寿时喜心生　　如重病人得轻差<br>
　智者善行于梵行　　复常善修正道因<br>
　临舍寿时喜心生　　犹如弃置恶毒器<br>
　智者善行于梵行　　复常善修正道因<br>
　能颖脱于舍报时　　如人出离于火宅<br>
　智行梵行修正道　　悉观世间如草木<br>
　都无义利无所成　　毕竟一切无系着　<br>
<br>
尔时尊者舍利子。为随勇尊者安置事已。往诣佛所。到已头面礼世尊足。具陈上事。佛言。舍利子。彼随勇善男子。若于尔时得闻我说胜妙伽陀及大明章句。彼定不为毒蛇所蠚溃坏其身。舍利子白佛言。世尊。何等胜妙伽陀。何等大明章句。愿为我说<br>
<br>
尔时世尊。即说伽陀曰<br>
<br>
　持国天王我行慈　　爱啰嚩尾龙亦然<br>
　阿说多哩剑末罗　　悉体埵子悉慈爱<br>
　广目天王我行慈　　黑瞿昙龙慈亦然<br>
　难陀乌波难陀龙　　彼二行慈亦如是<br>
　我于无足行慈爱　　二足四足亦复然<br>
　及彼多足诸有情　　等行慈心悉无异<br>
　一切龙等行慈爱　　彼龙栖止大海中<br>
　于诸有情普慈心　　若情若器皆如是<br>
　所有一切有情类　　乃至蜎飞及蠕动<br>
　普愿销除病恼因　　一切获得安隐乐<br>
　所有一切有情类　　乃至蜎飞及蠕动<br>
　普以贤善平等观　　一切蠲除诸罪恶<br>
　蛇之为毒极猛炽　　其毒能坏人身命<br>
　而彼蛇窟山峰中　　我常处之而游上<br>
　我为无上世间师　　我常宣说真实语<br>
　以我真实语业因　　我身蛇毒不能入<br>
　所有贪嗔及痴法　　此三世间为大毒<br>
　世尊大觉毒不侵　　佛真实力能破毒<br>
　所有贪嗔及痴法　　此三世间为大毒<br>
　世尊正法毒不侵　　法真实力能破毒<br>
　所有贪嗔及痴法　　此三世间为大毒<br>
　世尊净众毒不侵　　僧真实力能破毒<br>
　世间所有诸毒中　　而贪彼毒最为上<br>
　唯佛能破能摄持　　由斯诸毒皆息灭　<br>
<br>
尔时世尊说大明曰<br>
<br>
怛[寧*也](切身)佗(一句)唵(引)冻蜜里(引二)冻蜜里(引三)冻弥(引四)钵啰(二合)冻弥(引五)那致(引六)苏那致(引七)计(引)嚩致(引八)母那曳(引九)萨三摩曳(引十)难帝(引十一)难底里(引十二)泥(引)里(引十三)泥(引)罗计(引)尸(引十四)嚩(引)里(引十五)嚩(引)罗计(引)尸(引十六)嗢里(引十七)泥羊(二合)虞(引)里(引)莎(引)贺(引十八)<br>
<br>
佛言。舍利子。彼随勇善男子。若于尔时得闻我说如是伽陀及大明章句。彼定不为蛇毒所蠚溃坏其身。舍利子白佛言。世尊。如佛今说胜妙伽陀及此大明章句。彼随勇苾刍蛇所蠚时。离于佛所。如是妙法其云何得<br>
<br>
尔时尊者舍利子说是语已。头面着地礼世尊足。出于佛会</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>