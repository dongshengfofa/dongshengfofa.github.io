<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>六菩萨亦当诵持经<br>
<br>
　　　　失译附后汉录<br>
<br>
师子戏菩萨　师子奋迅菩萨　师子幡菩萨师子作菩萨　坚勇精进菩萨　击金刚慧菩萨<br>
<br>
　巍巍十方佛　　堂堂圣中王<br>
　妙相三十二　　众好八十章<br>
　身出妙光明　　普照诸十方<br>
　愿身自归命　　稽首诸法王<br>
　巍巍十方佛　　无极大慈悲<br>
　兴立诸大誓　　济度诸群黎<br>
　多闻欢喜者　　功德叵称载<br>
　愿身自归命　　稽首诸大哀<br>
　巍巍十方佛　　功德不可量<br>
　慧如无量海　　灌泽诸十方<br>
　其有闻名者　　除咎消诸殃<br>
　归命大智慧　　稽首正觉王<br>
　巍巍十方佛　　国土甚清净<br>
　七宝为庄严　　妙香栴檀形<br>
　悉纯诸菩萨　　亦无二乘名<br>
　唯说不退转　　般若之道英<br>
　巍巍十方佛　　三世道之珍<br>
　其闻信乐者　　疾成无上真<br>
　游于菩萨道　　坚住不退转<br>
　所生常见佛　　速值诸世尊<br>
　巍巍十方佛　　三世之导师<br>
　志心怀恭敬　　信乐无狐疑<br>
　所生常端正　　颜容甚光晖<br>
　辩才慧独远　　愿礼天人师<br>
　别有四菩萨　<br>
<br>
此四大士。皆过去十方诸佛之师。此四大士。初始造行之时。发大誓愿言。我当度一切众生。至其都得涅槃。然后当取佛。以是故应诵念诵持。得无量无边功德至不退转。譬如三千世界尽虚空满中紫磨黄金。用之布施。不如一须臾之间诵念此四大士名。其所得功德。出过尔所黄金施上。千亿万倍。其名曰<br>
<br>
弃阴盖菩萨　寂根菩萨　慧威菩萨　不离菩萨</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>