<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>无垢优婆夷问经<br>
<br>
　　　　后魏中印度三藏瞿昙般若流支译<br>
<br>
如是我闻。一时婆伽婆住舍婆提城寂静宫殿重阁讲堂。尔时无垢优婆夷。贤优婆夷等。诸优婆夷。往诣佛所。到佛所已。头面礼足。礼佛足已。退坐一面<br>
<br>
尔时世尊即告无垢优婆夷言。汝优婆夷。不放逸行懈怠心不。优婆夷言。我不懈怠。不放逸行<br>
<br>
佛告无垢优婆夷言。汝常云何不懈怠耶。又汝云何不放逸行。无垢优婆夷白佛言。世尊。我常早起扫佛塔地。扫已涂治四厢四处。清净涂已。散华烧香。如是供养。然后入房。既入房已。次复入禅。修四梵行。不离三归。受持五戒。常恒如是。我不懈怠。不放逸行。无垢优婆夷作是语已。复白佛言。世尊。我今未知扫佛塔地所有善根得何福报。四厢涂治。所有善根得何福报。散华烧香。供养佛塔。所有善根得何福报。禅四梵行。三归五戒。所有善根得何福报。唯愿世尊为我解说。佛告无垢优婆夷言。扫佛塔地。得五福报。何等为五。一者自心清净。他人见已生清净心。二者为他所爱。三者天心欢喜。四者集端正业。五者命终生于善道天中。无垢当知。扫佛塔地。福报如是<br>
<br>
无垢当知。若人信佛。作圆轮形。涂佛塔地。散花烧香。如是供养。我说彼人身坏命终。生弗婆提。富乐自在。于彼寿终。生化乐天<br>
<br>
无垢当知。若人信佛。作半月形。涂佛塔地。散华烧香。如是供养。我说彼人身坏命终。生瞿陀尼。富乐自在。于彼寿终。生兜率天<br>
<br>
无垢当知。若人信佛。于佛塔边。四方涂地。散花烧香。如是供养。我说彼人身坏命终。生郁单曰。富乐自在。于彼寿终。生炎摩天<br>
<br>
无垢当知。若人信佛。作人面形。涂佛塔地。散华烧香。如是供养。我说彼人身坏命终。生阎浮提。富乐自在。寿终生于三十三天<br>
<br>
无垢当知。此涂塔地。散华烧香。所有善根。果报如是<br>
<br>
无垢当知。若人入禅修四梵行。归佛法僧。受持五戒。我说彼人无量无数。善根福报。无穷无尽。后得涅槃<br>
<br>
无垢当知。若人归依声闻缘觉。修集戒聚。不能如是无尽涅槃。何以故。受持五戒。禅四梵行。所得果报。唯除涅槃。更无处受。以福多故。世尊尔时如是说已。无垢优婆夷心生疑念。默而无言。尔时世尊知心念已。即从面门。出广长舌。遍覆自面二耳二眼并二鼻已。遍覆虚空。覆虚空已。还摄入口。摄入口已。复语无垢优婆夷言。汝颇曾见妄语之人。两舌恶口绮语之人。有如是色舌相以不<br>
<br>
尔时无垢优婆夷既闻是语。从坐而起。合掌向佛白言。世尊。未曾见也。有实语者。未有此舌。况妄语人。唯除如来应正遍知。无始已来。常实语故。得如是舌。尔时无垢优婆夷。知佛实语。离疑心喜。以偈赞曰<br>
<br>
　我于千亿劫　　不曾忆念见<br>
　如是胜法宝　　不忆曾供养<br>
　我今日得见　　如是世间灯<br>
　既如是见已　　得闻第一法　<br>
<br>
尔时世尊偈答无垢优婆夷曰<br>
<br>
　汝闻已成圣　　此真胜法宝<br>
　清净寂静法　　得入涅槃城　<br>
<br>
世尊说已。无垢优婆夷心大欢喜。比丘比丘尼。优婆塞优婆夷。一切众会。天人阿修罗。乾闼婆等。闻佛说已。赞言善哉<br>
<br>
　此经人天因　　亦是涅槃道<br>
　行者向人天　　亦趣涅槃门<br>
　译此经功德　　普施诸众生<br>
　愿速修因道　　得人天涅槃</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>