<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说八阳神咒经<br>
<br>
　　　　西晋月氏三藏竺法护译<br>
<br>
闻如是。一时佛在王舍城灵鸟山中。时与大比丘众千二百五十人菩萨千人俱。皆如弥勒菩萨等。佛告舍利弗。东方去是过一恒沙有佛刹。佛号快乐如来无所著等正觉。今现在说法。国土名不可胜<br>
<br>
舍利弗。东方去是过二恒沙有佛刹。佛号月英幢王如来无所著等正觉。今现在说法。国土名欢乐<br>
<br>
舍利弗。东方去是过三恒沙有佛刹。佛号等遍明如来无所著等正觉。今现在说法。国土名喜爱<br>
<br>
舍利弗。东方去是过四恒沙有佛刹。佛号分别过出清净如来无所著等正觉。今现在说法。国土名内哙<br>
<br>
舍利弗。东方去是过五恒沙有佛刹。佛号等功德明首如来无所著等正觉。今现在说法。国土名无狐疑<br>
<br>
舍利弗。东方去是过六恒沙有佛刹。佛号本草树首如来无所著等正觉。今现在说法。国土名无毒螫<br>
<br>
舍利弗。东方去是过七恒沙有佛刹。佛号过宝莲华如来无所著等正觉。今现在说法。国土名莲华香<br>
<br>
舍利弗。东方去是过八恒沙有佛刹。佛号宝乐莲华快住树王如来无所著等正觉。今现在说法。国土名甘音声称说<br>
<br>
复次舍利弗。诸佛如来清净国土。彼方无五浊无爱欲无女人无意垢无咒诅无相择<br>
<br>
复次舍利弗。诸佛如来。若有善男子善女人闻是八佛名者。受持讽诵读奉行者。终不堕三恶道。除五不中止罪<br>
<br>
复次舍利弗。是善男子善女人。若有持是八佛名及国土名者。受持讽读奉行之者。以是功德若发菩萨心。所生处常遇陀邻尼。常遇相好常遇相音。常遇右转福。是善男子善女人。奉行是八佛教令如其正行者。女人所生处转为男子<br>
<br>
复次舍利弗。诸佛如来。是善男子善女人。以平旦净澡漱正衣服。昼夜各三时奉读是经。得功德无量。第一四天王常拥护是善男子善女人。若在县官中当读是经。若在怨家中当读是经。若在盗贼中当读是经。若在水火中当读是经。若在海水中逢风浪恐怖当读是经。若在军兵对斗中当读是经。若为蛊毒所中当读是经。若闻恶鸟鸣若恶梦当读是经。若为龙神所中当读是经。若为诸魔所中恐怖毛起者当读是经。若有急恐病疫疾痛者。持是八阳咒经咒之立得除愈。是时佛说要偈<br>
<br>
　是土无如来　　持是国土名<br>
　一切众恶除　　疾得登正道<br>
　所生常遇佛　　见觉大欢喜<br>
　照是世上尊　　等心供事之<br>
　百劫以无数　　着常当离之<br>
　疾逮泥洹道　　奉是诸佛名<br>
　今现诸如来　　奉行明教名<br>
　为人朴直软　　在在见所生<br>
　端正相好具　　巨亿万家生<br>
　勇猛好布施　　为人不悭贪<br>
　女人闻是要　　踊跃大欢喜<br>
　去离女人身　　所生为男子<br>
　诸兵不敢害　　蛊道亦不幸<br>
　县官及盗贼　　终不害是人<br>
　五魔不能娆　　将帅及官属<br>
　奉行是经者　　不能中得便　<br>
<br>
尔时第一四天王弥勒菩萨等白佛言。我曹当共拥护持是八阳咒经一切学者。我曹当并力拥护病者令愈。佛说如是。第一四天王。弥勒菩萨等比丘众。及诸天龙鬼神人民阿须伦。闻经欢喜为佛作礼而去<br>
<br>
八菩萨名<br>
<br>
第一名颰陀和菩萨。第二名罗那邻竭菩萨。第三名憍日兜菩萨。第四名那罗达菩萨。第五名须深菩萨。第六名因抵达菩萨。第七名摩诃须和萨和菩萨。第八名和轮调菩萨。是八人求道以来其劫无数。今未取佛。是八人本俱学道时。俱愿八方上下人民皆共使得佛。若有急者当使呼我八人名字。即自得解除。若寿欲尽时。我八人便当飞行往迎之。愿持此一字之功德。愿一切人皆如八菩萨快也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>