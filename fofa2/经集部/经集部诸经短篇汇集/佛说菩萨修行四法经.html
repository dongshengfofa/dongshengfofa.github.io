<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说菩萨修行四法经<br>
<br>
　　　　大唐天竺三藏地婆诃罗译<br>
<br>
如是我闻。一时佛在舍卫国祇树给孤独园。与大比丘众千二百五十人俱。尔时世尊告诸比丘。汝等已得无量善利。当求无上佛大菩提。何以故。佛菩提者。世出世间无等等故。若未来世诸众生等。发意欲求佛菩提者。当修四法。何等为四。一者当发大菩提心。宁失身命不应退转。二者应当亲近善友。宁失身命不应远离。三者应修忍辱柔和。宁失身命不生嗔恚。四者当依寂静之处。宁失身命不思愦闹。诸善男子。如是四法。菩萨摩诃萨应当修学。尔时世尊。即说偈言<br>
<br>
　诸欲求胜果　　当发菩提心<br>
　策勤精进行　　须依善知识<br>
　忍辱佛所赞　　称为有力人<br>
　空闲圣所居　　无畏犹师子　<br>
<br>
尔时世尊说此偈已。复作是言。诸有智慧大慈悲者。能修如上四种之法。其人则能解脱生死出离魔网。成等正觉得大涅槃。尔时世尊说此经已。彼诸比丘及诸菩萨。闻佛所说皆大欢喜。信受奉行作礼而去</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>