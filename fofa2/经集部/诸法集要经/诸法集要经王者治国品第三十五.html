<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>王者治国品第三十五</p>
<p>　若王行正法　　臣佐悉清净</p>
<p>　善调伏诸根　　得诸天守护</p>
<p>　常行安忍行　　爱语无喜怒</p>
<p>　彼王于世间　　人民咸敬奉</p>
<p>　以时而输赋　　依正法受用</p>
<p>　彼王无贪心　　作夜摩天主</p>
<p>　清净无偏党　　及无冤亲想</p>
<p>　彼王平等心　　当得为天主</p>
<p>　于先王所赐　　而不生夺取</p>
<p>　不恼诸有情　　当得为天主</p>
<p>　乐勤修施戒　　常发真实言</p>
<p>　等视诸众生　　当得为天主</p>
<p>　当乐贤善人　　摈弃恶营从</p>
<p>　守护于正法　　当得为天主</p>
<p>　乐忠直臣佐　　不着于女色</p>
<p>　心离垢寂静　　当得为天主</p>
<p>　不听谄佞言　　乐正入所说</p>
<p>　如甘露之美　　当得为天主</p>
<p>　常乐闻正法　　不着世珍玩</p>
<p>　解脱贪欲垢　　当得为天主</p>
<p>　常生于正见　　不依彼邪教</p>
<p>　清净心不动　　当得为天主</p>
<p>　与戒慧相应　　乐勇猛行施</p>
<p>　得人民称赞　　当得为天主</p>
<p>　常以柔软语　　爱念于群生</p>
<p>　以真实相应　　当得为天主</p>
<p>　不畏财增减　　亦未尝悭吝</p>
<p>　其心如须弥　　当得为天主</p>
<p>　或他兵侵暴　　知勇悍怯弱</p>
<p>　以权智和平　　当得为天主</p>
<p>　于彼三界中　　三宝为第一</p>
<p>　能以力兴显　　当得为天主</p>
<p>　依时而布令　　利乐诸群生</p>
<p>　令离于险难　　当得为天主</p>
<p>　离染欲过恶　　不乐多睡眠</p>
<p>　常与智相应　　当得为天主</p>
<p>　坚固心精进　　未尝生疲倦</p>
<p>　越三有瀑流　　当得为天主</p>
<p>　于所作事业　　审谛无错谬</p>
<p>　爱念于群臣　　当得为天主</p>
<p>　口不施恶言　　不喜诸恶者</p>
<p>　唯仁恕和平　　当得为天主</p>
<p>　不造诸罪恶　　不妄生喜愠</p>
<p>　心离彼垢染　　当得为天主</p>
<p>　当决择思惟　　然后随所作</p>
<p>　依正法而行　　当得为天主</p>
<p>　不嗜诸饮食　　常乐于正法</p>
<p>　获清净轻安　　为智中智者</p>
<p>　由解彼正法　　爱育于黎民</p>
<p>　彼王具福慧　　天龙常守护</p>
<p>　轮回极长远　　如丝绪不绝</p>
<p>　若入解正法　　于彼善超越</p>
<p>　于如来所说　　十善真实法</p>
<p>　彼王能奉行　　依法而治世</p>
<p>　善达因缘法　　及福非福业</p>
<p>　见色离其贪　　常生大觉悟</p>
<p>　以上妙诸物　　奉施于如来</p>
<p>　由是得人天　　展转常恭敬</p>
<p>　清净心无染　　护后妃眷属</p>
<p>　远离彼邪非　　知足无忧恼</p>
<p>　凡夫为境牵　　智者心无垢</p>
<p>　当乐修正行　　于戒能守护</p>
<p>　离彼毁戒者　　怜念诸善人</p>
<p>　住正见思惟　　常乐于法乐</p>
<p>　以正法治国　　护大臣人民</p>
<p>　彼王于世间　　等诸天无异</p>
<p>　由王修净德　　臣佐依正行</p>
<p>　民庶悉清净　　如月丽秋空</p>
<p>　了知因果相　　则无相攻罚</p>
<p>　一切处吉祥　　自他获安隐　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>