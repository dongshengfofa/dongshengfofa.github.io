<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>诃厌五欲品第七</p>
<p>　欲为第一诳　　于彼无作意</p>
<p>　是诸地狱因　　轮回深险缚</p>
<p>　若人着诸欲　　则受无边苦</p>
<p>　常为欲蛇害　　何有于少乐</p>
<p>　宁以利刀剑　　而自断其舌</p>
<p>　不应以少言　　而谈于欲事</p>
<p>　众生贪所欺　　嗔恚常烧煮</p>
<p>　愚痴所降伏　　于欲常赞美</p>
<p>　多造于恶行　　而得欲少味</p>
<p>　由纵彼贪痴　　不了苦为苦</p>
<p>　彼欲无形色　　快乐无有常</p>
<p>　为最极恶因　　然后当远离</p>
<p>　众生由起贪　　常堕于恶趣</p>
<p>　若能离彼过　　则无地狱怖</p>
<p>　狱中生恶火　　欲火悉同等</p>
<p>　是故当一心　　常生于厌怖</p>
<p>　常爱乐解脱　　远离于彼欲</p>
<p>　破坏不善法　　如日除黑暗</p>
<p>　彼愚痴凡夫　　诸根着境界</p>
<p>　由意生爱乐　　即堕于恶趣</p>
<p>　由彼五境界　　五根生爱着</p>
<p>　须臾贪火然　　于欲而无足</p>
<p>　又彼诸有情　　而生于贪火</p>
<p>　和合则炽盛　　离散则无有</p>
<p>　若离欲境界　　彼无由得起</p>
<p>　是火极险恶　　常应生远离</p>
<p>　如木无分别　　从爱河而流</p>
<p>　彼爱复如酥　　沃之增炽焰</p>
<p>　是贪火猛毒　　能烧于一身</p>
<p>　弃舍于名色　　彼火则不灭</p>
<p>　又如世间火　　见已咸生畏</p>
<p>　贪火极洞然　　何不生惊怖</p>
<p>　从彼五根起　　五境而围绕</p>
<p>　爱力疾如风　　烧彼多贪者</p>
<p>　境界如稠林　　深险难出离</p>
<p>　为彼贪所烧　　如火然槁木</p>
<p>　是贪欲炽火　　随境界增长</p>
<p>　彼贪者无知　　以苦而为乐</p>
<p>　世火益光明　　贪火增黑暗</p>
<p>　是境界如冤　　智者当远离</p>
<p>　若人于境界　　见已当如毒</p>
<p>　暂生于少乐　　然后受极苦</p>
<p>　非此世他世　　亦无初中后</p>
<p>　如是欲境界　　云何有快乐</p>
<p>　是诸愚痴者　　多乐着嬉戏</p>
<p>　于境界无厌　　如火焚草木</p>
<p>　由于境无厌　　则为彼欺诳</p>
<p>　常处生死中　　不知其过失</p>
<p>　着欲飞禽行　　彼决定愚痴</p>
<p>　如是诸天人　　不及禽等类</p>
<p>　犹如劫尽时　　日炙海令竭</p>
<p>　百千俱胝劫　　观色而无厌</p>
<p>　彼海尚有竭　　天雨能充满</p>
<p>　眼视诸色相　　未曾有厌足</p>
<p>　于欲若无厌　　于乐何分别</p>
<p>　彼若足无贪　　则远离忧恼</p>
<p>　如摩罗耶山　　悉产旃檀木</p>
<p>　愚者伐为薪　　复以营田亩</p>
<p>　欲为第一诳　　虚妄不坚牢</p>
<p>　如乾闼婆城　　亦如于梦境</p>
<p>　如幻如聚沫　　如金播歌果</p>
<p>　暂生于美味　　着欲亦如此</p>
<p>　智者真实见　　离爱则无苦</p>
<p>　为彼愚痴者　　显示其恶果</p>
<p>　欲如世间毒　　造作一切罪</p>
<p>　如所得思惟　　后复为破坏</p>
<p>　意着欲无厌　　复以欲为冤</p>
<p>　彼天命终时　　即堕于地狱</p>
<p>　欲为世间毒　　亦如一电光</p>
<p>　愚痴着女色　　如鱼逐浪转</p>
<p>　常思惟增长　　前后际不善</p>
<p>　着欲如炽火　　智者当远离</p>
<p>　若随其亲近　　则彼彼增长</p>
<p>　欲火极烧然　　触则受楚毒</p>
<p>　了知此欲火　　智者常远离</p>
<p>　若离于彼欲　　决定获安隐</p>
<p>　彼无数百千　　那由佗天众</p>
<p>　由爱乐五欲　　为狱火烧煮</p>
<p>　欲如火如毒　　当离求安乐</p>
<p>　为彼地狱因　　是故应弃舍</p>
<p>　于欲得自在　　如不见不闻</p>
<p>　由不着彼故　　无苦无逼恼</p>
<p>　于欲不应作　　亦勿意思惟</p>
<p>　着欲诸天人　　为彼火所害</p>
<p>　从无始轮回　　欲冤从心起</p>
<p>　于爱若解脱　　彼欲则无有</p>
<p>　彼染浊苦果　　从爱欲而生</p>
<p>　若于欲解脱　　则得上妙乐</p>
<p>　智者依于欲　　于欲而无爱</p>
<p>　由离彼痴故　　得证真常处</p>
<p>　暂生于适悦　　后受诸楚毒</p>
<p>　于欲起染着　　则趣于地狱</p>
<p>　是中生爱乐　　刹那乐非有</p>
<p>　若离垢寂静　　得至不灭处</p>
<p>　智者初中后　　以欲而庄严</p>
<p>　云何彼愚夫　　于欲而耽着</p>
<p>　是欲如毒苗　　触则生炽火</p>
<p>　于彼生爱乐　　则为毒所害</p>
<p>　如火加于薪　　其焰常不灭</p>
<p>　若乐彼欲者　　则增于热恼</p>
<p>　如蛾见灯焰　　不知烧其身</p>
<p>　彼愚痴众生　　着欲亦如是</p>
<p>　若人着贪欲　　常为彼烧煮</p>
<p>　毕竟无知觉　　与灯蛾相似</p>
<p>　是故彼诸天　　舍欲求佛智</p>
<p>　放逸当自损　　今生勿虚掷</p>
<p>　常乐着诸欲　　减失于善业</p>
<p>　为痴所欺诳　　后当堕地狱</p>
<p>　如毒树开花　　游蜂而竞采</p>
<p>　愚痴着欲人　　受用以为乐</p>
<p>　彼蜂由食毒　　其命复何有</p>
<p>　欲毒损众生　　永寿极难得</p>
<p>　又彼地狱火　　由欲而烧然</p>
<p>　是火满其中　　烧诸天等类</p>
<p>　饿鬼饥渴逼　　复为火所烧</p>
<p>　于彼畜生中　　乐寻求损害</p>
<p>　余一切世间　　皆依欲而住</p>
<p>　是火普遍起　　烧诸迷欲者</p>
<p>　心常于境界　　耽迷复轻动</p>
<p>　愚者若明了　　得离彼危苦</p>
<p>　是心着诸欲　　不知其险难</p>
<p>　常处欲瀑流　　则生于苦恼</p>
<p>　诸天性怯弱　　着欲生狂乱</p>
<p>　由斯心动转　　不知大恐怖</p>
<p>　诸天耽五欲　　常生于固护</p>
<p>　无智不弃舍　　后当生忧悔</p>
<p>　是心常痴暗　　于境不明了</p>
<p>　彼欲极过患　　暂生于适悦</p>
<p>　于若干百千　　无量俱胝数</p>
<p>　皆由欲破坏　　于心不防护</p>
<p>　为欲境所缚　　当受地狱报</p>
<p>　以意善修作　　毕竟当远离</p>
<p>　由先起贪染　　复作彼嗔行</p>
<p>　因愚痴所迷　　则同于畜类</p>
<p>　愚夫没欲中　　由欲复痴醉</p>
<p>　犹如彼飞蛾　　终为火所害</p>
<p>　彼诸天形色　　着乐而破坏</p>
<p>　为彼欲所降　　决定当堕落</p>
<p>　众生为欲诳　　则生于痴迷</p>
<p>　由爱索所牵　　则堕于恶道</p>
<p>　若怖彼险恶　　自作于善利</p>
<p>　以意寂静故　　不生于热恼</p>
<p>　若乐欲境界　　疑惑则增长</p>
<p>　渐生诸过患　　如风鼓其火</p>
<p>　欲火常烧然　　彼乐速迁灭</p>
<p>　常真实思惟　　不着于境界</p>
<p>　若人于欲境　　其心生迷乱</p>
<p>　境界常现前　　是彼愚痴行</p>
<p>　无智着境界　　不生于厌离</p>
<p>　如薪投火中　　因风则炽盛</p>
<p>　诸天由彼贪　　常着于欲乐</p>
<p>　愚痴不厌舍　　由是而退没</p>
<p>　若人于欲境　　心常生系念</p>
<p>　为别离苦恼　　长时而烧煮</p>
<p>　天中妙欲乐　　当为爱别离</p>
<p>　是苦胜人间　　不及其少分</p>
<p>　诸天受欲乐　　如鱼居水中</p>
<p>　心境若俱亡　　彼贪则不起</p>
<p>　若人于欲境　　常爱乐亲近</p>
<p>　其心不防护　　长时苦不断</p>
<p>　由乐着诸欲　　不畏其苦果</p>
<p>　彼暗钝无知　　后受极险难</p>
<p>　欲为患尤重　　暂能生少乐</p>
<p>　此为不净行　　引导于恶趣</p>
<p>　若人无智眼　　于欲常爱念</p>
<p>　亦如彼盲者　　堕险而无捄</p>
<p>　彼着欲众生　　少味而多怖</p>
<p>　犹如寻香城　　暂有即无处</p>
<p>　放逸生喜悦　　展转而爱乐</p>
<p>　诸天痴所迷　　不生于觉悟</p>
<p>　于境界生贪　　彼欲即随转</p>
<p>　不知大苦报　　决定而自受</p>
<p>　若人于五欲　　常乐着嬉戏</p>
<p>　当堕彼恶道　　愚痴徒后悔</p>
<p>　若离痴境界　　不为欲火烧</p>
<p>　于正行勤修　　则得最上乐</p>
<p>　以世间欲境　　比清净妙乐</p>
<p>　于十六分中　　而不及其一</p>
<p>　若人心着欲　　此欲实非乐</p>
<p>　速趣地狱中　　于苦而有分</p>
<p>　设于百千劫　　着欲亦无足</p>
<p>　常求欲境界　　何曾有乐处</p>
<p>　若于欲作意　　刹那则增长</p>
<p>　诸天及世人　　由此而堕落</p>
<p>　于欲常耽迷　　为最极险恶</p>
<p>　若不生远离　　则为彼灭坏</p>
<p>　是眼犹若海　　观色无满足</p>
<p>　于最上美味　　舌嗜而无厌</p>
<p>　鼻嗅诸妙香　　于彼常不舍</p>
<p>　由触生快乐　　彼意则无尽</p>
<p>　于美妙音声　　耳闻极爱乐</p>
<p>　意着于法尘　　未曾而暂舍</p>
<p>　是六根轻动　　譬之彼恶马</p>
<p>　着欲境无厌　　常如其饥渴</p>
<p>　诸天着五欲　　如火益干薪</p>
<p>　火性本炽然　　无足亦如此</p>
<p>　是六根炽火　　无始常烧然</p>
<p>　愚夫无觉知　　贪迷如闷绝</p>
<p>　当知彼欲乐　　则为地狱因</p>
<p>　睹欲起贪心　　如蛇动其舌</p>
<p>　又如彼盲者　　无目亡诸欲</p>
<p>　彼若起寻求　　则堕于地狱</p>
<p>　非由无目故　　能离欲境界</p>
<p>　具眼修正行　　则越彼恶趣</p>
<p>　乐行非义利　　造诸不善业</p>
<p>　于欲心无厌　　是人堕恶道</p>
<p>　若人着于欲　　众苦由之生</p>
<p>　暂舍还追求　　彼无识无智</p>
<p>　欲初如亲友　　后则为冤敌</p>
<p>　如金播歌果　　食已即为害</p>
<p>　无量诸众生　　着欲而堕落</p>
<p>　如逝水无回　　彼乐亦无异</p>
<p>　受用诸快乐　　园林胜境界</p>
<p>　于彼若无贪　　常生安隐处</p>
<p>　若人耽欲味　　放逸心狂乱</p>
<p>　乐坏苦现前　　彼不生后悔</p>
<p>　由先善业力　　感形色姝好</p>
<p>　是故彼诸天　　各生于爱乐</p>
<p>　是欲境无常　　决定当离散</p>
<p>　诸有具智人　　于欲而不乱</p>
<p>　此身何所堪　　无智生爱乐</p>
<p>　常造不善因　　况复未来苦</p>
<p>　彼愚痴凡夫　　常贪于欲味</p>
<p>　初虽有少乐　　后当唯有损</p>
<p>　如是彼声色　　体性能生惑</p>
<p>　愚者为彼牵　　则趣其险道</p>
<p>　若人于欲味　　心常生渴爱</p>
<p>　彼唯苦非乐　　智者当远离</p>
<p>　如虚空降雨　　能益于河流</p>
<p>　诸天没欲中　　唯增于炽盛</p>
<p>　如鱼居水中　　犹生其渴爱</p>
<p>　彼着乐诸天　　无厌亦如是</p>
<p>　如彼虚空界　　边际不可得</p>
<p>　于欲生贪人　　境界何穷尽</p>
<p>　如海腾波涛　　其水常充满</p>
<p>　愚痴着欲人　　彼心常不足</p>
<p>　愚者常思惟　　未得诸欲境</p>
<p>　已得则坚着　　如贪味流涎</p>
<p>　欲能生热恼　　为极恶过患</p>
<p>　此灭彼复生　　非寂静境界</p>
<p>　是欲唯损害　　弃此名丈夫</p>
<p>　己若有衰危　　彼则咸舍去</p>
<p>　于境界无厌　　于乐亦无足</p>
<p>　智者善思惟　　应常生远离</p>
<p>　境界为苦因　　寂静为乐本</p>
<p>　离境界毒蛇　　当亲近寂静</p>
<p>　欲能生大怖　　刑戮及重病</p>
<p>　由彼贪因缘　　随轮回流转</p>
<p>　无量百千生　　聚已复还散</p>
<p>　唯诸佛世尊　　真实悉知见</p>
<p>　世间出世间　　种种诸快乐</p>
<p>　由彼着欲故　　悉皆为散坏</p>
<p>　愚人心着欲　　顾恋不能舍</p>
<p>　彼为痴所盲　　何能发明惠</p>
<p>　恶言闻若仇　　于此人皆怖</p>
<p>　欲境如深冤　　云何不远离</p>
<p>　愚夫着彼欲　　则为欲火烧</p>
<p>　不生厌患心　　后受于苦报</p>
<p>　譬如大火聚　　见者咸生怖</p>
<p>　欲境常炽然　　云何乐亲近</p>
<p>　是身筋连持　　深可生厌离</p>
<p>　复为欲所迷　　如索而缠缚</p>
<p>　如金播歌果　　红色味甘美</p>
<p>　食则生损恼　　着欲亦如是</p>
<p>　如蛾扑灯焰　　则为彼所烧</p>
<p>　着欲诸众生　　由之而破坏</p>
<p>　彼无识愚夫　　于欲而称誉</p>
<p>　是欲如炽火　　触则为烧然</p>
<p>　如鹿为渴逼　　奔趣于阳焰</p>
<p>　由随彼贪心　　妄求于快乐</p>
<p>　诸天着妙欲　　则无有厌饫</p>
<p>　诸惑由之生　　何能得寂静</p>
<p>　现虽生少乐　　于后则为苦</p>
<p>　诸天欲境牵　　其心常散乱</p>
<p>　于种种境界　　耽染心迷醉</p>
<p>　命尽业相随　　决定无疑惑</p>
<p>　众生死将至　　无不生惶怖</p>
<p>　由着欲境界　　及死无依怙</p>
<p>　爱别离苦恼　　皆由欲所生</p>
<p>　诸天当了知　　不应心恋着</p>
<p>　是欲非义利　　生无常恐怖</p>
<p>　彼愚痴凡夫　　爱乐而亲近</p>
<p>　由增上痴迷　　为贪火烧煮</p>
<p>　无正念思惟　　于欲无厌怖</p>
<p>　若乐欲境界　　决定受诸苦</p>
<p>　轮转三界中　　何由得出离</p>
<p>　众生因无明　　常受诸苦恼</p>
<p>　是故说彼欲　　如电非久住</p>
<p>　当知彼贪欲　　如梦境虚幻</p>
<p>　了苦空无常　　及无实主宰</p>
<p>　故诸佛所说　　五蕴自性空</p>
<p>　若如实了知　　则于欲不着</p>
<p>　为愍诸有情　　断除烦恼缚</p>
<p>　令至于彼岸　　得寂静涅盘</p>
<p>　乐行五欲者　　则没溺三有</p>
<p>　常迷惑其心　　何由得寂静</p>
<p>　若人着于欲　　则忘失正法</p>
<p>　寻求彼境界　　速趣其地狱</p>
<p>　是欲唯破坏　　犹如利刀剑</p>
<p>　若不生厌离　　后当唯有苦</p>
<p>　若如是造作　　则如是增长</p>
<p>　于彼无厌足　　常生诸热恼</p>
<p>　求天中快乐　　当为欲所烧</p>
<p>　不造诸苦因　　常得于快乐</p>
<p>　愚夫于欲境　　坚着而不舍</p>
<p>　此则如电光　　暂时而动转</p>
<p>　若人贪五欲　　相续而不断</p>
<p>　是人为欲火　　烧然无休息</p>
<p>　诸天于欲境　　生增上愚痴</p>
<p>　于离喜妙乐　　彼则不复得</p>
<p>　离解脱无乐　　亦无于涅盘</p>
<p>　与欲境相违　　是故当弃舍</p>
<p>　若住贪境界　　诸根则无厌</p>
<p>　由彼无厌故　　何由得解脱</p>
<p>　若于轮回海　　而能生怖畏</p>
<p>　当离彼不善　　及贪欲险难</p>
<p>　欲境无暂停　　如日出复没</p>
<p>　当乐依山林　　修禅求出离</p>
<p>　欲非解脱法　　愚者为珍玩</p>
<p>　唯圣财七种　　毕竟获安乐</p>
<p>　是欲非宝处　　为轮回旷野</p>
<p>　若爱乐亲近　　则不能出离</p>
<p>　于罪不惊怖　　彼为大无知</p>
<p>　非财说为财　　唯苦则无乐</p>
<p>　若人远离欲　　不生于贪爱</p>
<p>　此为善安住　　非欲火所害</p>
<p>　于欲无止足　　彼心非安静</p>
<p>　与贪爱相应　　如火腾于焰</p>
<p>　诸天阿修罗　　人及非人等</p>
<p>　于欲不生厌　　皆为彼破坏</p>
<p>　若人于欲境　　迷惑心狂乱</p>
<p>　彼为自欺诳　　由是而丧灭</p>
<p>　诸愚痴众生　　不知罪福相</p>
<p>　境界名为欲　　而常生爱乐</p>
<p>　诸天欲所牵　　其心则痴乱</p>
<p>　若乐佛功德　　当离彼境界</p>
<p>　此现在五欲　　能生诸过患</p>
<p>　于乐不染着　　是名为智者　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>