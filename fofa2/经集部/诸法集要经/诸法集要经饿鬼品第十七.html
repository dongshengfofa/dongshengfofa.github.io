<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>饿鬼品第十七</p>
<p>　若人不行施　　如无灯求光</p>
<p>　舍离于善业　　何能有乐报</p>
<p>　如世间盲者　　于物无所睹</p>
<p>　离施无福因　　当堕饿鬼趣</p>
<p>　堕无财鬼中　　周遍而求觅</p>
<p>　常困于饥渴　　皆由悭所感</p>
<p>　若乐修施者　　一切无能坏</p>
<p>　不作于少因　　后乃徒生悔</p>
<p>　由先造恶业　　堕饿鬼趣中</p>
<p>　为狱火烧炙　　长受饥渴苦</p>
<p>　何时离彼趣　　暂得于快乐</p>
<p>　何劫得解脱　　则舍诸热恼</p>
<p>　由不了因果　　及彼道非道</p>
<p>　为饥火所逼　　相续苦不断</p>
<p>　丑状发髼乱　　唯筋皮相连</p>
<p>　希求诸饮食　　暂睹无由得</p>
<p>　为众苦逼迫　　堕诸恶险难</p>
<p>　曾无有亲朋　　于我暂能捄</p>
<p>　汝昔于人中　　断作诸福行</p>
<p>　如至于宝洲　　空手而独返</p>
<p>　若乐修胜行　　常远彼诸恶</p>
<p>　我观彼善人　　蹑生天阶渐</p>
<p>　由彼身语意　　造作诸不善</p>
<p>　眷属皆他往　　独依苦而住</p>
<p>　为琰摩使者　　捉缚而驱逐</p>
<p>　入深邃黑暗　　去处极悬远</p>
<p>　我于一切处　　常受诸苦恼</p>
<p>　乃至须臾顷　　曾无微少乐</p>
<p>　今受此果报　　皆由先所作</p>
<p>　何时免斯苦　　得至于乐处</p>
<p>　为渴所逼故　　徒陟彼高原</p>
<p>　设见于河池　　到则皆枯涸</p>
<p>　于旷野山林　　周遍而寻觅</p>
<p>　受渴乏艰辛　　求水不可得</p>
<p>　乃至湿润处　　彼亦不能见</p>
<p>　复有大乌鸢　　利嘴而啄食</p>
<p>　为彼饥渴火　　常逼切其身</p>
<p>　宛转险道中　　叫呼求捄护</p>
<p>　昔近欲境界　　彼如镜中像</p>
<p>　虚坏己修财　　今独受此报</p>
<p>　由造彼业故　　笼罩难出离</p>
<p>　于四向奔走　　业尽当解脱</p>
<p>　从三毒所生　　极恶猛火聚</p>
<p>　念念常炽然　　则能烧巨石</p>
<p>　又火焚彼石　　水沃即能止</p>
<p>　我业火如海　　深广何能灭</p>
<p>　恶业如其薪　　爱风同发起</p>
<p>　烧彼罪有情　　周匝无能避</p>
<p>　我造诸罪咎　　远离于善法</p>
<p>　堕彼鬼世间　　为自心所诳</p>
<p>　我为彼饥渴　　二火镇烧然</p>
<p>　及刀杖伤残　　受三种极苦</p>
<p>　我造诸恶业　　堕饿鬼趣中</p>
<p>　非眷属亲朋　　能为作捄济</p>
<p>　唯有彼善法　　与我作依怙</p>
<p>　谓施戒多闻　　三种为归捄</p>
<p>　乃至我造作　　诸极恶苦因</p>
<p>　堕愚痴网中　　长沦于苦海</p>
<p>　受极重热恼　　实难堪难忍</p>
<p>　我若得出离　　少罪不复造</p>
<p>　彼饿鬼趣中　　常生大愁怖</p>
<p>　于此不善因　　是故当远离　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>