<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>诸法集要经卷第四</p>
<p>　　　　观无畏尊者集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>　　诃厌五欲品第七之余</p>
<p>　欲境如梦事　　亦犹寻香城</p>
<p>　猛炽若焰然　　诸天由是堕</p>
<p>　若于欲生爱　　后则为所损</p>
<p>　曲戾无正思　　诸天由是堕</p>
<p>　极下恶可厌　　流注若河源</p>
<p>　譬之深险坑　　诸天由是堕</p>
<p>　欲性本动摇　　犹风浪水月</p>
<p>　如蛇舌不停　　诸天由是堕</p>
<p>　欲如飞电转　　亦如于阳焰</p>
<p>　如聚沫不坚　　诸天由是堕</p>
<p>　欲如迅河流　　如象耳常动</p>
<p>　如芭蕉不实　　诸天由是堕</p>
<p>　欲如彼幻事　　如金播歌果</p>
<p>　如鱼吞其钩　　诸天由是堕</p>
<p>　当以真实智　　断除于欲境</p>
<p>　解脱不善果　　及诸不饶益</p>
<p>　起妄想思惟　　于欲生欣乐</p>
<p>　则为欲罥拘　　寿命岂能久</p>
<p>　众生心轻动　　咸为欲所牵</p>
<p>　愚痴无觉知　　彼为自欺诳</p>
<p>　若为欲境动　　则是诸苦本</p>
<p>　如乾闼婆城　　当知不久住</p>
<p>　若于欲生贪　　彼嗔则随转</p>
<p>　如是诸众生　　速趣于恶道</p>
<p>　是故彼正士　　舍欲除嗔恚</p>
<p>　离痴等过失　　显发于明慧</p>
<p>　若人厌欲境　　悟彼如深冤</p>
<p>　以智为良朋　　速证真常果</p>
<p>　于欲不生着　　得离诸垢染</p>
<p>　斯为具智人　　诸天咸敬奉</p>
<p>　善超欲淤泥　　能与众生乐</p>
<p>　心离缚寂静　　降伏诸魔军　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>