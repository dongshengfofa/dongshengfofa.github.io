<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宝庄严具品第九</p>
<p>佛告诸比丘。时有大臣名优陀延。其人善闲星历。与五百眷属。月离于轸。角宿合时。来至王所。而白王言。请为太子造宝庄严具。时王报言。宜令速造。五百释种大臣亦各奉为菩萨造庄严具。所谓指环首饰。宝颈耳珰。宝带璎珞。宝屐宝铃。宝铎金网。如是等庄严之具既成就已。而弗沙星正与月合。是时诸释眷属持此宝具。诣于王所。各言。大王。我等所造庄严之具。愿上太子。王言。且待。汝等先以种种供养。我今亦为太子造庄严具。诸释眷属重白王言。我等所献。岂异常得庄严。太子但许。各为七日御用是所愿耳。至于明旦摩诃波阇波提。往无垢光明园。以诸宝具严饰菩萨。怀抱捧接至于园中。时有八万四千婇女迎侯菩萨。有一万童女观瞻菩萨。有一万释种童女敬仰菩萨。有五千婆罗门赞叹菩萨。如是等钦望之心皆无厌倦。时有释种名跋陀罗。以诸所造宝庄严具。衣着菩萨。当尔之时。菩萨身光映夺众宝所有光彩悉不复现。譬如聚墨。对阎浮檀金。尔时园中有神。名曰离垢即现其形。于输檀王及诸释种前。说偈赞曰</p>
<p>　假使三千界　　满中盛真金</p>
<p>　阎浮金一铢　　映之即无色</p>
<p>　假使阎浮金　　充满三千界</p>
<p>　菩萨一毛光　　映之亦无色</p>
<p>　光明甚圆满　　百福相庄严</p>
<p>　如是清净身　　岂资于外好</p>
<p>　日月星珠彩　　梵释诸天光</p>
<p>　若对菩萨身　　皆悉不能现</p>
<p>　由先净业感　　众相自庄严</p>
<p>　不待下劣人　　所奉庄严具</p>
<p>　应屏汝所献　　庄严众珍宝</p>
<p>　汝自以为美　　菩萨无所求</p>
<p>　非菩萨所须　　宜持赐车匿</p>
<p>　天神说偈已　　忽然而不现</p>
<p>　王及诸释种　　深生希有心</p>
<p>　踊跃欢喜言　　释氏当兴盛　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>