<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>方广大庄严经卷第十一</p>
<p>　　　　唐天竺三藏地婆诃罗译</p>
<p>　　转法轮品第二十六之一</p>
<p>尔时佛告诸比丘。如来所作已办。弃舍重担拔烦恼根净诸尘垢摧灭外道降伏魔军。入佛甚深微妙之理。已得知见成就十力四无所畏十八不共一切佛法无不具足。五眼清净观察世间。作是思惟。谁应最初堪受我法。根性淳熟易可调柔。于所闻义速能开悟。清净离染薄贪嗔痴。于我所说而无忽忘。能令示教不生劬劳。若有所闻永无退失。作是念已。观彼外道罗摩之子聪明有智。虽具烦恼三垢微薄。若闻我法速能证知。彼得非想非非想定。常为弟子演说修习。今在何处。以佛眼观见其命终已经七日。时有诸天顶礼我足而白我言。世尊。彼人命终经于七日。如来为菩萨时。已能先知如来有大智力。其人若不命终堪受正法。复告诸比丘。彼罗摩子不闻我法。遂便命终。若不命终我当最初为其说法。彼若闻已即能证知</p>
<p>尔时世尊复作是念。谁应最初堪受我法。根性淳熟易可调柔。于所闻法速能开悟。清净离染薄贪嗔痴。于我所说而无忽忘。能令示教不生劬劳。若有所闻永无退失。作是念已。观彼外道阿罗逻仙人聪明有智。虽具烦恼三垢微薄。若闻我法速能证知。今为所在。以佛眼观见其命终已经三日。又于是时虚空诸天作如是言。彼仙命终经于三日。如来为菩萨时。已能先知如来有大智力。其人若不命终堪受正法。复告诸比丘。彼阿罗逻不闻我法遂便命终。若不命终。我当最初为其说法。彼若闻已即能证知。尔时世尊复作是念。谁应最初堪受我法。根性淳熟易可调柔。于所闻法速能开悟。清净离染薄贪嗔痴。于我所说而无忽忘。能令示教不生劬劳。若有所闻永无退失作是念已。观见五跋陀罗。根性已熟易可调柔。于所闻法必能开悟。清净离染三垢微薄。于我所说而无忽忘。能令示教不生劬劳。若不于我得闻正法复当退失。我昔苦行之时谨心事我。我当最初为彼五人转正法轮彼能了知。具足施戒善法圆满。解脱现前离诸障碍。即以佛眼观见五跋陀罗。在波罗奈鹿野苑中</p>
<p>佛告诸比丘。尔时如来作是念已。从菩提树向迦尸国波罗奈城。振动三千大千世界。是时伽耶城傍有一外道。名阿字婆。遥见世尊即前问讯。在一面立而白佛言。长老瞿昙。诸根恬静端正可爱。身色晃耀如阎浮金及詹波花。仁者。修何梵行师为是谁从谁出家。进止威仪安隐乃尔。今从何来。复何所往</p>
<p>尔时世尊。以偈答曰</p>
<p>　我本无有师　　世无与我等</p>
<p>　于法自能觉　　证清净无漏　</p>
<p>阿字婆言。瞿昙。汝自谓是阿罗汉耶。尔时世尊。重以偈答</p>
<p>　我为世间　　无上导师</p>
<p>　当度一切　　真阿罗汉　</p>
<p>阿字婆言。瞿昙。汝自谓为佛耶。如来答言。我于世间最为殊胜。灭除一切烦恼恶法。我为正觉。阿字婆言。长老瞿昙。汝于今者为何所往世尊答言。我今欲往波罗奈鹿野苑中。为诸盲冥众生作大光明。而说偈言</p>
<p>　我往波罗奈　　于鹿野苑中</p>
<p>　为盲冥众生　　击甘露法鼓</p>
<p>　转所未曾转　　无上胜法轮　</p>
<p>时阿字婆辞佛南行如来北逝经伽耶城。城中有龙名曰善见。明日设斋奉请如来。如来食讫往卢醯多婆苏都村。次复至多罗聚落次复经娑罗村。如是游历。皆为长者居士奉献饮食。次第而行至恒河边。是时河水瀑集平流弥岸。世尊欲渡问彼船人。答言。与我价直当相济耳</p>
<p>尔时世尊报船人言。我无价直。船人言。若无价直终不相济。如来尔时飞腾虚空达于彼岸。船人见佛现是神通乃自责言。我无所识云何不渡如是圣人。心生忧恼闷绝躃地良久乃苏。诣频婆娑罗王具陈所见。王闻是事即敕船人。自今已往沙门求济勿受价直</p>
<p>诸比丘如来至波罗奈。于晨朝时着衣持钵。入城乞食还至本处。饭食讫诣鹿野苑中。时五跋陀罗遥见世尊共相谓言。沙门瞿昙。放逸贪着不能持戒。欲断烦恼寻复退堕便失禅定。先修苦行尚无所能。何况今日恣受美食安乐而住。是懈怠人明非道器。我等今者不须敬问。敷置坐处给水洗足。施设饭食一切莫为。随其自来不应为起。彼若欲坐当指卑座令其就坐。唯阿若憍陈如不同众心。尔时世尊渐近五人所居之处。是时五人皆自不安。如鸟在笼为火所逼。比丘当知。世间众生无有睹佛得安坐者。是时五人皆违本要。不觉忽然俱起迎佛。或有敷置坐具。或有给水洗足。或有撰履或有持衣。皆言善来长老瞿昙。请坐胜座。尔时世尊坐彼座已。五人于前礼拜问讯。在一面立。而白佛言。长老瞿昙。面目端正诸根寂静。身相光明如阎浮金及詹波花。瞿昙。今者应证出世圣种智耶</p>
<p>尔时世尊语五人言。汝等不应称唤如来为长老也。令汝长夜无所利益。又语五人我已证得甘露之法我今能知向甘露道。我即是佛具一切智。寂静无漏心得自在。汝等须来。当示汝法教授于汝。汝应听受如说修行。即于现身得尽诸漏。智慧明了解脱而住。梵行成就所作皆办不受后有。又告五人。汝昔嫌我俱作是言。长老瞿昙耽着世乐不坚持戒欲断烦恼便即退堕。我适近汝各自不安。是故当知不得称呼如来为长老也。五跋陀罗俱白佛言。世尊我今愿得于佛法中而为沙门。佛言。善来比丘。须发自落法服着身便成沙门。须发长短如剃经七日。威仪整肃如百腊比丘。即从座起顶礼佛足忏悔先罪。即于如来为大师想。尊重瞻仰生欢喜心</p>
<p>尔时世尊入池澡浴。浴讫复于一处静坐思惟过去诸佛当于何座而转法轮。作是念时。忽于是处有千宝座从地涌出。如来尔时从本座起恭敬围绕。初三高座至第四座结加趺坐。时五跋陀罗顶礼佛足坐于佛前。诸比丘。尔时世尊放大光明。其光遍照三千大千世界。于光明网中。而说颂曰</p>
<p>　从彼兜率宫　　降生龙毗园</p>
<p>　梵释咸承捧　　威猛如师子</p>
<p>　十方行七步　　曾无迷惑心</p>
<p>　即以梵音词　　而作如是唱</p>
<p>　我今于一切　　为最尊最胜</p>
<p>　舍转轮王位　　当利益众生</p>
<p>　六年苦行已　　即诣菩提座</p>
<p>　降伏诸魔军　　疾成无上道</p>
<p>　梵释诸天众　　劝请转法轮</p>
<p>　哀愍诸世间　　嘿然而受请</p>
<p>　以坚固愿力　　向于鹿苑中</p>
<p>　仙人所堕处　　演说无上法</p>
<p>　此法无数劫　　修习之所证</p>
<p>　汝等乐闻者　　速应来听受</p>
<p>　人天身难得　　佛出世甚难</p>
<p>　闻法起信心　　斯人亦复难</p>
<p>　汝不生八难　　今获人天身</p>
<p>　值佛闻正法　　而能有净信</p>
<p>　汝于百千劫　　未曾闻正法</p>
<p>　今者得值遇　　宜应善修习　</p>
<p>佛告诸比丘。光明网中说如是偈。觉悟三千大千世界一切人天等众。汝可速来。今佛世尊转于法轮。诸天龙等闻是语已。从其本宫来诣佛所。尔时地神以神通力。令此道场纵广正等七百由旬。种种庄严周遍清净。虚空天神复将种种幢幡宝盖以为严饰。欲界色界诸天子等。将八万四千宝师子座置道场中。各自请言。世尊哀愍我故为坐此座转正法轮</p>
<p>诸比丘。尔时东西南北四维上下十方刹土。无量拘胝诸菩萨众。宿植德本来至佛所。顶礼佛足右绕三匝。合掌恭敬劝请如来转于法轮。十方三千大千世界。所有释梵护世及余无量诸天子众。皆悉顶礼佛足右绕三匝合掌向佛。劝请如来转于法轮。是诸众会咸作是言。唯愿世尊。利益安乐愍念诸众生故。雨大法雨。建大法幢。吹大法螺。击大法鼓</p>
<p>佛告诸比丘。尔时众中有一菩萨。名曰转法。持众宝轮备有千辐。庄严绮丽不可称比。放千光明。又以花鬘宝铃微妙缯彩无量宝具以为严饰。由是菩萨先愿力故感此轮生供养如来过去诸佛。皆有此轮然后转法。时彼菩萨持是轮宝。奉献如来而说偈言</p>
<p>　尊忆过去时　　然灯佛授记</p>
<p>　当得成正觉　　号名曰牟尼</p>
<p>　我亦于彼时　　发此弘誓愿</p>
<p>　导师得成佛　　当奉此轮宝</p>
<p>　一切人天等　　及诸菩萨众</p>
<p>　其数无有量　　皆为转法轮</p>
<p>　各以己神力　　赍种种供具</p>
<p>　宝台花盖等　　穷劫说不尽</p>
<p>　三千大千界　　天人阿修罗</p>
<p>　诸龙神众等　　咸悉一心请　</p>
<p>佛告诸比丘。如来于初夜时默然而过于中夜分安慰大众令生欢喜。至后夜已唤五跋陀罗而告之言。汝等应知。出家之人有二种障。何等为二。一者心着欲境而不能离。是下劣人无识凡愚非圣所行。不应道理。非解脱因。非离欲因。非神通因。非成佛因。非涅槃因。二者不正思惟自苦其身而求出离。过现未来皆受苦报。比丘汝等当舍如是二边。我今为汝说于中道。汝应谛听常勤修习。何谓中道。正见正思惟。正语正业。正命正精进。正念正定。如是八法名为中道</p>
<p>佛告诸比丘。有四圣谛。何等为四。所谓苦谛。苦集谛。苦灭谛。证苦灭道谛。比丘何等名为苦圣谛。所谓生苦。老苦。病苦。死苦。爱别离苦。怨憎会苦。求不得苦。五盛蕴苦。如是名为苦圣谛。何等名为苦集圣谛。所谓爱取有喜与贪俱悕求胜乐。如是名为苦集圣谛。何等名为苦灭圣谛。所谓爱取有喜与贪俱悕求胜乐。尽此一切。如是名为苦灭圣谛。何等名为证苦灭圣道谛。即八圣道。所谓正见乃至正定。此即名为证苦灭圣道谛</p>
<p>复告比丘。如是苦法我先不从他闻。由善随顺如理思惟。生智生眼生明生遍生慧生光。比丘。如是苦集法。我先不从他闻。由善随顺如理思惟。生智生眼生明生遍生慧生光。比丘。如是苦集灭法。我先不从他闻。由善随顺如理思惟。生智生眼生明生遍生慧生光。比丘。如是苦灭证道。我先不从他闻。由善随顺如理思惟。生智生眼生明生遍生慧生光。复告比丘。苦应知集应断灭应证道应修。如是四法我先不从他闻。由善随顺如理思惟。生智生眼生明生遍生慧生光</p>
<p>复告比丘。我已知苦。已断集。已证灭。已修道。如是四法我先不从他闻。由善随顺如理思惟。生智生眼生明生遍生慧生光</p>
<p>复告比丘。我先未见四圣谛。未得阿耨多罗三藐三菩提时。正智未生。我从证见四圣谛法轮已。心得解脱。慧得解脱。不复退失。而以正智得阿耨多罗三藐三菩提。我生已尽。梵行已立。所作已办。不受后有</p>
<p>尔时世尊出梵音声。如是梵音从无量功德之所成就。无量劫来修习真实。不假于师自然而悟。发是妙声。语憍陈如等言。眼是无常苦空无我无人无众生无寿命。犹如腐草。杂土为墙危脆不实。如眼耳鼻舌身意。亦复如是。憍陈如。一切法从因缘生无有体性。离常离断犹如虚空。虽无作者及以受者。善恶之法而不败亡。憍陈如。色是无常苦空无我。受想行识亦复如是。由爱为水润渍因缘众苦增长。若得圣道证见诸法体性皆空。即能永灭如是众苦。憍陈如。由彼分别不正思惟而生无明。更无有余为无明因。而此分别不至无明。复由无明而生诸行。而此无明不至诸行。乃至行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是等为世间因。更无有余能为其因。虽生诸法而因不至法。竟无我人众生受者。舍于此身而至彼蕴。如理思惟无所分别。即灭无明。由无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。若能如是于蕴界处了悟因缘。尔时得成多陀阿伽度阿罗诃三藐三佛陀。如是甚深微妙之法。非诸异道所能了悟</p>
<p>尔时世尊为憍陈如。三转十二行法轮已。憍陈如等悉了达诸法因缘。漏尽意解成阿罗汉。即于是时三宝出现。婆伽婆为佛宝。三转十二行法轮为法宝。五跋陀罗为僧宝。佛转法轮时六十拘胝欲界诸天。八十拘胝色界诸天八万四千人。皆悉远尘离垢得法眼净</p>
<p>佛告诸比丘。如来以妙梵之音转于法轮。其声遍至十方佛土。彼诸如来各闻三转十二行妙梵之声。咸见世尊住波罗奈鹿野苑中而转法轮</p>
<p>是时十方诸佛皆悉默然而不说法。彼土菩萨各从座起而白佛言。世尊。如来今者何故默然而不说法。尔时彼佛告诸菩萨言。汝等应知。释迦如来于无量劫。勤苦累德勇猛精进行菩萨道。超过无量菩萨之行。于娑婆世界得阿耨多罗三藐三菩提。利益一切起大慈悲转于法轮。其佛梵音遍至十方无边刹土。我今闻彼说法之声。是故默然。诸菩萨众闻佛语已。皆发阿耨多罗三藐三菩提心作是誓言。愿我当来速成佛道。以无漏法眼开悟众生同于彼佛</p>
<p>尔时弥勒菩萨前白佛言。世尊。无量诸来大菩萨众。愿闻如来转于法轮所有功德。唯愿世尊。略为宣说法轮之性</p>
<p>佛告弥勒及诸菩萨言。善男子。法轮甚深不可取故。法轮难见离二边故。法轮难悟离作意及不作意故。法轮难知不可以识识。不可以智知故。法轮不杂断除二障方能证故。法轮微妙离诸喻故。法轮坚固以金刚智方能入故。法轮难沮无本际故。法轮无戏论离攀缘故。法轮不尽无退失故。法轮普遍如虚空故</p>
<p>弥勒。法轮显示一切诸法本性。寂静不生不灭。无有处所非分别非不分别到于实相升于彼岸空无相无愿无作。体性清净离诸贪欲。会于真如同于法性等于实际。不坏不断无著无碍。善入缘起超过二边不在中间。无能倾动契于诸佛无功用行。不进不退不出不入。而无所得不可言说。性唯是一而入诸法是为不二非可安立。归第一义入实相法。法界平等超过数量。言语路断心行处灭。不可譬喻平等如空。不离断常不坏缘起。究竟寂灭无有变易。降伏众魔摧诸外道。超过生死入佛境界。圣智所行辟支所证。菩萨所趣。诸佛咨嗟。一切如来同有如是无差别法。弥勒。所转法轮体性如是。若有如是转法轮者乃名为佛。名正遍知。名自然悟。名法王。名导师。名大导师。名商主。名自在。名法自在。名转法。名法施主。名大施主。名善行圆满。名意乐满足。名说者。名作者。名安慰者名安隐者。名勇猛者。名战胜。名作光。名破暗。名持灯。名大医王。名疗世间。名拔毒刺。名离障智。名普观见。名普观察。名普眼。名普贤。名普光。名普门。名端严。名无所著。如大地故名为平等。如须弥山王故名不动。成就诸功德出过世间故名最尊。达一切法故名无见顶。出过世间烦恼黑暗故名明灯。最极甚深难穷底故名大海。一切菩提分法宝具足故名宝所。无系无著心解脱故名无染。通达诸法故名不退转。利益众生不择处故名如风焚烧一切烦恼故名如火。涤除一切分别烦恼故名如水。平等法界无中无边无碍神通慧所行故名如空。除一切法障故名住无障智。超过世间眼所行境故名遍一切法界。身不染世间一切境界故名最胜人。名无量智。名演说世间师。名制多。名出世间。名不染世法。名世间胜。名世间自在。名世间大。名世间依止。名到世间彼岸。名世间灯。名世间上。名世间尊。名利益世间。名随顺世间。名一切世间了知。名世间主。名世间应供。名大福田。名最上。名无等等。名无比。名常正实。名一切法平等住。名得道。名示道者。名说道者。名超过魔境。名能摧伏魔。名出生死获得清凉。名离无明黑暗。名无疑惑。名离烦恼。名离悕求。名除诸见惑。名解脱。名清净。名离贪。名离嗔。名离痴。名尽漏。名心净解脱。名智净解脱。名宿命智。名大龙。名所作已办。名离重担。名逮得己利。名远离生死结缚。名正智心善解脱。名善到一切心自在彼岸名到施彼岸名到戒彼岸名到忍彼岸。名到精进彼岸。名到禅定彼岸。名到智慧彼岸。名愿成就。名住大慈。名住大悲。名住大喜。名住大舍。名精勤摄众生。名得无碍辩。名与世间作大依止。名大智。名念慧行觉成就。名得正念正断正神足通五根五力菩提分法奢摩他毗钵舍那。名渡生死大海。名住彼岸。名住寂静。名得安隐处。名得无畏处。名摧伏烦恼魔。名丈夫师子。名离毛竖怖畏。名无垢。名知者。名得三明。名度四河。持制多故名刹利。远离一切罪垢故名婆罗门。破坏无明藏故名比丘。超过染着故名沙门。尽诸漏故名清净者。持十力故名大力者。修身语意故名婆伽婆。是法王故名王中之王。名转胜法轮名利益众生。名不变坏说法。名受一切智位。名成就七菩提宝。名得一切法宝境界。名众会瞻仰。名能调伏未调伏者。名善能与诸菩萨受记。名得七净财。名成办一切乐。名随一切意悉舍。名与一切众生安乐。名持金刚胜智。名普遍眼。名见一切法无障碍。名普智作大神通。名演大法。名一切世间无有厌足。名光大清净。名一切世间亲近者。名知众生器。名大严。名有学无学围绕。名普照。名大幢王。名遍光明。名大光普照。名无杂对诸问难。名无分别。名光明遍照。名甚深难知难见难解般若波罗蜜光明场。名大梵。名寂静威仪。名成就一切胜行。名持妙色。名见无厌足。名诸根寂静。名资粮圆满。名得调柔。名得胜调柔寂静。名诸根调伏藏。名如驯象王。名如清净池。具足三十二相故名永断一切习气障。具足随好庄严身故名最上妙色无上。丈夫调御士故名四无畏。圆满十八不共佛法故名天人师。成就一切事故名身口意业无讥嫌。成就一切相清净智故名空住。善能了悟诸缘起性平等故名无相住。于一切愿求无染着故名无愿住。舍离一切境界故名无功用行。真如法界虚空相无相智境界故名如语不虚妄语不异语。观如幻阳炎所梦水月谷响镜像故名舍阿阑若。举足下足调伏众生故名行步不空过。断除一切无明烦恼爱故名法城。为涅槃因故名见闻皆益。超过欲界故名出淤泥。超过色界故名摧魔幢超过无色界故名建智幢。是法身智身故名出过一切世间无边功德宝。智花开发成就解脱果故名大树。难值故名优昙华。随心愿求皆得圆满故。名摩尼珠王。成就诸业行故。名手足网鞔。于长夜梵行坚固护持不动故。名足下有千辐轮众相庄严。于长夜如法供养卫护父母尊长及应供者。无依怙者为作依怙不杀命故名手足长。于长夜誓不杀。演说不杀功德。劝诸众生不杀。救护诸众生故名手足柔软。于长夜供养父母承事尊上应供之人。以苏油润身自手涂摩欢喜无懈名手足网鞔。于长夜善能布施爱语利益同事摄受众生故名足下安平。于长夜恒常增长胜上法故名身毛右旋及以上靡。于长夜如来塔所自手修营供养洒扫。闻如来法身毛为竖心生希有。复为众生演说正法。诸闻法者心生希有故。名[跳-兆+尃]如伊尼鹿王。于长夜听闻正法受持读诵如说修行。为他解说方便善知甚深句义。于老病死苦恼众生。为作依止演说妙法。不生轻慢故名阴藏隐密。于长夜恭敬沙门婆罗门布施衣服。显梵行德及显十善自具惭愧。及教他坚固修行等事故名臂佣长。于长夜不恼害众生身语意业与慈相应故名身如尼拘陀树。于长夜饮食常自知量。不多不少。见病者施种种汤药。于下劣众生常生慈愍。修理坏塔及营新塔。怖畏众生施其无畏故名身体柔泽。于长夜供养父母师长及应供者。以苏油涂身。适其温凊澡浴熏香。布施上妙室宅衣服饮食卧具汤药令得安隐。以香水洒扫如来塔庙。又以香花幢幡宝盖。庄严佛塔故名真金色。于长夜不恼害众生常修慈忍。劝诸众生修行十善。以金造如来形像及造塔庙。或以金彩图画如来及以塔庙。或生金末散佛形像及以塔庙。或以幢幡宝盖庄严佛塔及佛形像。或以衣服饮食惠施众生故。名一一毛孔一一毛生皆悉光泽分明显现。于长夜常亲近智者。请问何法是罪。何法非罪。何法可修。何法不可修。何法为上。何法为中。何法为下。择其善者而修行之。及扫洒佛塔故。名七处高。于长夜父母及应供沙门婆罗门可遵崇者皆悉供养。贫穷下贱有所悕求皆随彼意。施与衣服饮食卧具汤药。又修园池林井给彼须者故。名身上分如师子。于长夜父母及应供处常能供养恭敬。于贫穷下贱心不轻欺常生怜愍。在如是等愿力坚固不舍弃故。名踝骨不现。于长夜常省己过不讼彼短永离斗诤。身语意业恒常清净故。名两肩平满。于长夜在沙门婆罗门。生恭敬心迎来送去。善解诸教得无所畏。有斗讼者教令不诤。又教诸王臣佐及一切众生。令修忠孝。修行善业增长佛法故。名师子颔。于长夜随诸众生所有乐欲。一切施与善言安慰。皆令欢喜愿力坚固。名具四十齿。于长夜不两舌斗诤。有斗诤处和其两边各令欢喜故。名齿不疏缺。于长夜常修善事远离恶法。常施众生乳酪及净衣服。以白土为泥扫拭佛塔。以众白花供养佛塔。具如是等功德故名齿白齐密。于长夜所出语言。令诸众生心生喜乐。不求他过以平等心。劝诸众生演说正法故。名于诸味中得最上味。于长夜不恼众生。有病苦者随其所应而疗除之。所求美味随意与之心不生吝故名梵音声。于长夜不妄语。不粗犷语。不恶语。常住慈悲喜舍四梵住处。以柔软音声。为众生说法皆生欢喜心故。名眼青绀色。于长夜在父母师长常生恭敬。观一切众生犹如一子。有来求者恒起慈悲。劝诸众生观于佛像塔庙故。名眼睫如牛王。于长夜心不下劣意常广大。劝诸众生修无上法。远离颦蹙恒常微笑。亲近善友先言慰喻故。名舌广大。于长夜远离一切语过。恒常赞叹声闻辟支菩萨如来及诸法师。受持读诵书写经典。为人解说如法修行故。名肉髻无能见顶。于长夜顶礼父母诸尊沙门婆罗门。以香油涂其足下及为净发。一切来者皆以花鬘系其顶上故。名眉间白毫右旋清净光明。于长夜恒常开门大施普请众生随意所与。亦劝众生行如是施。亲近善友。恒不舍弃。求法重师不惮艰劬心无懈怠。于声闻缘觉菩萨如来父母师长所以种种香油然灯及造妙好端正如来形像。以妙宝庄严。又以白宝安置眉间作如来相好。劝诸众生发菩提心。令修无量诸善行故名得大势。名成就那罗延力。名成就如来无畏愿力。名说法不错乱。名觉悟无言说。名愿力能令一切众生随类各解。名无失念。名无异想。名如实了知诸众生心。名非择灭舍。名欲行三昧不断。名精进不退。名念不退。名智不退。名解脱不退。名解脱知见不退。名从智出一切身语意业随智慧行。名过现未来智障无碍。名得无碍解脱。名善入众生之行。名如应说法。名善能超过一切音声相彼岸。名善对答一切异类音声。名迦陵频伽声。名天鼓声。名天乐声。名地大振动声。名大海王声。名大龙王声。名大云声。名随诸众生类声。名无著无碍令诸众会生欢喜心。名梵释天王之所供养。名阿修罗紧那罗摩睺罗伽欢喜心瞻仰目不暂舍。名声闻众之所承事。名菩萨众之所恭敬赞叹。名无悕求说法。名说一字一句皆不唐捐。名说法以时。弥勒。我今略说如来功德。若广说者穷劫不尽。尔时世尊欲重宣此义。而说偈言</p>
<p>　无处无戏论　　无生亦无灭</p>
<p>　体性空寂静　　转如是法轮</p>
<p>　不出亦不入　　无因亦无相</p>
<p>　一切法平等　　转如是法轮</p>
<p>　如梦幻阳炎　　水月及谷响</p>
<p>　皆无有自性　　转如是法轮</p>
<p>　入诸因缘法　　不断亦不常</p>
<p>　远离诸恶见　　转如是法轮</p>
<p>　远离于无有　　非法非非法</p>
<p>　本自不生灭　　转如是法轮</p>
<p>　实际非实际　　真如非真如</p>
<p>　示诸法体性　　转如是法轮</p>
<p>　眼耳鼻舌身　　及意皆不实</p>
<p>　体性空无思　　转如是法轮</p>
<p>　以如是法轮　　觉诸未觉者</p>
<p>　一切法体性　　我自已觉知</p>
<p>　不从他觉悟　　名曰自然人</p>
<p>　得于法自在　　故说为法王</p>
<p>　知理知非理　　故名为导师</p>
<p>　随应演说法　　教化诸群生</p>
<p>　能到于彼岸　　故名为教主</p>
<p>　为诸迷路者　　演说真实法</p>
<p>　度之于彼岸　　故名无上师</p>
<p>　以四摄及智　　普摄诸世间</p>
<p>　越生死稠林　　故名为商主</p>
<p>　于法无挂碍　　故名法自在</p>
<p>　转于正法轮　　故名为法王</p>
<p>　名师名持法　　名无上法主</p>
<p>　亦名大德主　　亦名戒愿满</p>
<p>　亦名施无畏　　亦名示涅槃</p>
<p>　亦名能降伏　　亦名能自解</p>
<p>　亦名能悟心　　智慧大光明</p>
<p>　普照于一切　　破无明黑暗</p>
<p>　为世作医王　　能除烦恼病</p>
<p>　善拔诸毒箭　　名无上导师</p>
<p>　有三十二相　　具八十种好</p>
<p>　身分皆微妙　　随顺于众生</p>
<p>　十力四无畏　　十八不共法</p>
<p>　大乘胜牟尼　　具如是威德</p>
<p>　无上正法轮　　如来胜功德</p>
<p>　若欲广说者　　穷劫不能尽</p>
<p>　佛智无有边　　广大如虚空　</p>
<p>方广大庄严经卷第十一方广大庄严经卷第十二</p>
<p>　　　　唐天竺三藏地婆诃罗译</p>
<font SIZE="2">
<p>　</p>
</font>
<p>　　转法轮品之二</p>
<p>尔时佛告诸比丘。如来化五人竟。作是念言。优楼频螺迦叶有大名称。与五百弟子俱。国王奉事臣庶宗仰。我当诣彼教以正法即往寻之。迦叶见佛迎前问讯。善安隐不。尔时如来报迦叶言。无病知足寂灭清信是为安隐。迦叶请佛。日既将暮惟愿沙门。幸留于此随意所处。佛语迦叶。欲寄石室止住一宿。迦叶言。吾不爱室中有毒龙恐相犯耳。乃至三语。迦叶报言。任于中止</p>
<p>尔时如来洗手足已。前入石室敷座而坐。龙便嗔怒身中出烟。佛亦出烟。龙大嗔怒身中出火。佛亦出火。二火俱炽焚烧石室。迦叶夜起见室尽然。惊怖叹惜。此大沙门端正尊贵。不取我语为火所害。遽令弟子人持一瓶汲水而救。所有瓶水悉变为火。师徒益恐皆言。龙火杀是沙门。如来尔时以神通力。制伏毒龙置于钵中。明旦持钵盛龙而出。迦叶大喜怪未曾有。今此沙门乃复活耶。器中何有见是毒龙。佛告迦叶。我已伏之令受禁戒。迦叶甚惭顾谓弟子。是大沙门虽有神力不如我得罗汉道也</p>
<p>尔时如来移近迦叶所住之处在一树下。于夜分中。四天大王皆来听法。光明甚盛如大火炬。迦叶夜见谓佛事火。明旦白佛言。沙门法中亦事火耶。佛言。不也。昨夜四天下来听法是其光耳。于后帝释下来听法其光转盛。迦叶明日复问沙门亦事火耶。佛言。不也。此是帝释来听法耳。于后梵王下来听法其光益盛。迦叶明日复问沙门亦事火耶。佛言。不也。此是梵王来听法耳</p>
<p>迦叶及五百弟子人事三火。旦欲然火火终不着。怪以问师。师言。此是沙门所为故也。俱来问佛。我所事火然乃不着。佛言。欲使然耶当令得然火即然矣。既然之后。迦叶灭火复不可灭。五百弟子相助灭之亦不能灭。各自念言。复是沙门所为故也。共往问佛。火既得然今不可灭。佛言。欲使灭耶当令得灭火即灭矣</p>
<p>迦叶白佛言。惟愿沙门。恒住于此共修梵行我当敕家常使供养。每以日时请佛俱行诣其家食。佛言。汝可先去当随后至。迦叶适去。佛以神力上忉利天取彼天果。东至弗婆提取庵摩勒果。南至阎浮界取阎浮果。西至拘耶尼取呵梨勒果。北至郁单越取自然粳米。盛置钵中飞空而还。先迦叶至坐其床上。迦叶后到问佛。沙门从何道来。佛语迦叶。汝去之后我往四方及上忉利。取是名果及以美饭。汝可食之</p>
<p>时摩伽陀国。国王大臣吏人官属长者居士婆罗门等。当就迦叶为七日会。迦叶念言。彼大沙门威德巍巍相好无上。众人见者必当舍我而奉事之。宁此沙门七日之中不来我所。佛知其念隐而不现。七日满已。迦叶念言。节会已讫余馔甚多。彼大沙门今若来者我当饭之。佛知其意忽然而至。迦叶惊喜而问。如来七日之中何为见弃。佛言。汝先起念是以不现。今汝相忆故复来耳</p>
<p>尔时迦叶五百弟子。将欲祀火俱共破薪。各各举斧皆不得下。遽而告师。师言。是大沙门所为故耳。即往问佛。我诸弟子向共破薪。各各举斧皆不得下。佛言。当下应声即下。既下之后斧皆着薪而不可举。复来问佛。佛言。可去自当举耳。应时即举</p>
<p>尼连禅河遄流箭激。佛以神力令水涌起过于人上。佛行其下步步生尘。迦叶遥望恐佛漂溺。即与弟子乘船救佛。见水涌起佛行其下步步生尘。迦叶唤佛。沙门。欲上船不。佛言。甚善。即于水中从船底入船无穿漏。迦叶复言。是大沙门神则神矣。犹不如我罗汉道也</p>
<p>佛语迦叶。汝非罗汉何为贡高自称罗汉。于是迦叶心惊毛竖惭惧稽首。今此大圣乃知我心。惟愿大圣。摄受于我在圣法中而为沙门。佛语迦叶。汝既耆旧多有眷属。又为国王臣民之所归敬。今欲学道其可自轻。宜与弟子更熟详议。迦叶言。善哉如圣所教。然我内心非不自决。且当还与弟子论耳。迦叶还来集诸弟子。我已信解彼沙门法。其所得道是为真正。我今归趣汝意云何。弟子答言。我等亦愿随从归依</p>
<p>是时迦叶与诸弟子。释其衣服取事火具悉弃水中。俱诣佛所稽首佛足。而白佛言。我及弟子。于圣法中愿为沙门。佛言。善来比丘。须发自落法服着身皆成沙门。迦叶二弟。一名难提。二名伽耶。各有二百五十弟子。先住水边。见诸梵志衣帔什物事火之具随水下流。皆悉惊愕恐畏其兄及诸门徒为人所害。即与五百弟子溯流而上。见兄师徒皆成沙门。怪而问曰。兄今耆旧年百二十。智慧深远国内遵崇。我意言兄已证罗汉。今弃净业学彼沙门。其道胜耶。迦叶答言。佛道最优其法无上。我自昔来未曾见有神通道力兴佛等者。其法清净当度无量。能以三事教化众生。一者道力神通变化。二者智慧知他人心。三者善知烦恼应病授药。二弟闻已心生恭敬。顾谓弟子。汝意云何。五百弟子同声发言愿从师教。即皆稽首求为沙门。佛言。善来比丘。须发自落法服着身皆成沙门</p>
<p>尔时如来与千比丘俱。往波罗奈国在于林下。为诸弟子或时变现。或时说法或复说戒。睹佛威神莫不欣喜。尽成罗汉</p>
<p>尔时世尊从波罗奈国与优娄频螺迦叶兄弟三人及千罗汉。至摩伽陀国。时频婆娑罗王久闻菩萨得成佛道。巨身丈六紫磨金色。三十二相八十种好。十号具足已得知见。成就五眼证获六通。梵释四王皆悉奉事。今入我国心甚欢喜。吾本共要成佛相度。乃不忽遗从我所愿。即敕国内严净道路。王乘宝车。大臣百官前后导从。千乘万骑出城迎佛。尔时世尊近王舍城在遮越林于大树下千比丘众围绕而坐。王遥见佛如星中月。如日初出。既如帝释。亦似梵王处于天宫。俨若金山巍巍超绝。王心欢喜下车步进。去五威仪稽首礼佛。自称其号作如是言。久服尊德钦渴积时。如来即以梵音慰问王言。大王。四大常安隐不。统理人务无乃劳耶。王曰蒙祐幸得安隐。尔时频婆娑罗王及诸臣民。咸睹迦叶于佛边坐。心自念言。迦叶耆旧众仙之宗。岂应弃道作佛弟子。为是佛师为师佛乎。佛知其意。即以偈颂问迦叶言</p>
<p>　汝常祀山川　　归依水火风</p>
<p>　日月众梵天　　夙夜勤精进</p>
<p>　事来几何时　　其心无懈废</p>
<p>　汝所奉神祇　　宁有致福不　</p>
<p>尔时迦叶以偈答曰</p>
<p>　自念祠祀来　　已经八十载</p>
<p>　风水火梵天　　山川及日月</p>
<p>　夙夜常精进　　祈心不懈废</p>
<p>　毕竟无所获　　值佛乃得安　</p>
<p>说是偈已。王及群臣国中人民。乃知迦叶为佛弟子。佛告迦叶。汝起宜应现汝罗汉神通。迦叶即时承佛教已。踊在虚空身上出火身下出水。或身上出水其身不濡。或身下出火其身不灼。飞行虚空七现七隐。入地如水履水如地。穿过须弥无所挂碍。于佛前地。西没东现。东没西现。南没北现。北没南现。既变化已还于佛前。长跪叉手而白佛言。我是弟子佛是我师。王及臣民重明迦叶是佛弟子</p>
<p>尔时世尊告频婆娑罗王言。大王。色是无常苦空无我。受想行识亦是无常苦空无我。色如聚沫不可撮摩。受如水泡不得久立。行如芭蕉中无有坚想。如所梦为虚妄见。识如幻化从颠倒起。三界不实一切无常。大王。有此国来为几何时。王言。有此国来七百余代。所领之王尽识以不。答曰。知吾父耳。佛言。世间须臾惟道可恃。应修来福无为空过。大王当知。如人生时。虽因父母而生其身。不由父母招其果报。善恶美丑先业所为。若造诸善命终之后。生天人中十方佛前。若造诸恶。命终之后生于地狱饿鬼畜生。一切诸法缘合即生缘散即灭</p>
<p>大王当知。无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。大王。无明灭故则行灭。行灭故则识灭。识灭故则名色灭。名色灭故则六处灭。六处灭故则触灭。触灭故则受灭。受灭故则爱灭。爱灭故则取灭。取灭故则有灭。有灭故则生灭。生灭故则老死灭。老死灭故则忧悲苦恼灭。大王。十二因缘尽坦然。无迹犹如虚空。分别本无逮得法忍。说是法时八万四千诸天及人。远尘离垢得法眼净。无央数众发阿耨多罗三藐三菩提心</p>
<p>尔时频婆娑罗王得法眼净。欣然请佛愿受五戒大臣百官国内人民。皆悉归佛亦受五戒。既受戒已即从座起。顶礼佛足而白佛言。世尊。乃能弃舍转轮王位出家为道。我于昔日辄先奉请。若得道时愿前见度我。于今者宿愿成满。幸蒙佛恩得履道迹。国务殷繁比更亲奉。王及群臣绕佛三匝辞退而去。王至宫已群臣上贺。古昔诸王悉不见佛。惟独大王得值如来。王益欣喜复慰群臣。卿等夙福今幸遇佛出兴于世。因敕后宫妃嫔婇女及国内人民。长修斋戒尽令奉法</p>
<p>时摩伽陀国有一长者。名迦兰陀。见佛入国未有精舍。以好竹园奉上如来。前白佛言。世尊。大慈怜愍一切如父如母。能弃世荣今得成佛。未有精舍我以竹园奉上如来。佛时咒愿而为受之。恒与圣众游处其内</p>
<p>彼时摩伽陀国人民殷盛耽着俗乐。喧呼歌舞不舍昼夜。佛适入国化以法言。斋戒修心皆舍俗乐。佛有弟子名舍婆耆。入城分卫威仪有法行步安详。路人见之无不欣悦。时舍利弗见此沙门。心自念言。我学道久颇知法式。未曾见有如是之人。必有异闻威仪乃尔。试往问之所事何道。时舍利弗即问比丘。汝师是谁愿闻其志。尔时比丘以偈答曰</p>
<p>　吾师具相好　　三界为最尊</p>
<p>　五阴十二缘　　不住于空有</p>
<p>　我今年尚少　　学业犹未深</p>
<p>　不可以言辞　　说佛诸功德　</p>
<p>说是偈已。告舍利弗。我所事师。天上人中最尊最胜。积功累德不可称载。从兜率天降生阎浮。初生之时。能于十方各行七步。举手唱言。天上天下唯我最尊唯我最胜。三界苦恼吾当度之。释梵四天咸来供事。佛之功德不可具述。时舍利弗闻此语已。如从暗中睹日光明。语比丘言。善哉善哉。吾少好学八岁从师。年甫十六靡不该综自谓为达。今者得值无上正觉真为我师。汝所言佛今在何处。比丘答言。今在迦兰陀竹园精舍。时舍利弗将诸弟子至如来所。稽首礼足前问讯已。而白佛言。我处长夜恒履愚迷。幸得值佛愿开正路。得为沙门成就禁戒。佛言。善来比丘。须发自落法服着身便成沙门。佛为说法漏尽意解得阿罗汉。前白佛言。世尊。我与同学大目犍连。要得道时必相开示。今欲往彼愿承圣旨。佛言。宜知是时</p>
<p>时舍利弗入王舍城访目揵连。遥见目连与诸弟子游行里巷。尔时目连睹舍利弗形状变改逆而问之。有何异见容服乃耳。答曰。学无常师惟道所在。求法积年不遇大圣。今者得值身心遍喜故来相求愿同法味。目连答曰。此非小事宜共筹量。舍利弗言。我昔所行与汝从事。汝所学者我悉知已。请无复言。是时目连告舍利弗言。仁者智慧本踰于我。今之所教岂相误耶。作是语已随舍利弗往诣佛所。稽首佛足白言。违远大圣沉没烦恼。今得亲奉愿为沙门。即舍澡瓶鹿衣杖具。佛言。善来。须发自落法服着身便成沙门。佛为说法漏尽意解得阿罗汉。时舍利弗目揵连。及二百五十弟子。皆得出家尽成罗汉</p>
<p>尔时输檀王闻子得道已经六年。中心欣喜钦渴弥积。语优陀夷言。汝今可往请佛还国问讯起居。离别已来十有二载。夙夜悲戚不能自已。得一相见还如更生。忧陀夷受王教已。往诣佛所。稽首佛足具述王意。乃睹诸天梵释咸来归命。而白佛言。愿为沙门。佛言。善来。须发自落法服着身便成沙门。得阿罗汉道。尔时世尊作是思惟。本与父王要誓成佛尔乃还国当度父母。今得佛道不违本誓。即语优陀夷比丘言。汝宜先往显汝神足。作十八变知吾道成。弟子尚尔况佛威德。优陀夷奉佛教已。飞行而往还到本国。于迦毗罗城上虚空中现十八变。王及臣民莫不惊惧。而优陀夷。说是偈言</p>
<p>　如来甚希有　　难可得值遇</p>
<p>　勤苦无量劫　　哀愍诸众生</p>
<p>　本行菩萨道　　今得愿满足</p>
<p>　坐于菩提树　　降伏大魔怨</p>
<p>　破坏生死因　　销灭诸烦恼</p>
<p>　已得成正觉　　演说无上法</p>
<p>　我本奉王教　　出国迎太子</p>
<p>　说王愁念久　　言辞甚可悲</p>
<p>　佛顾本生地　　寻当见亲族</p>
<p>　我时承佛命　　将入迦毗罗</p>
<p>　辞佛御神通　　忽至大王所</p>
<p>　变化若干种　　譬如净莲花</p>
<p>　父王见神变　　心生大恐惧</p>
<p>　借问为所从　　未曾睹是变</p>
<p>　太子本弃国　　求道度众生</p>
<p>　勤苦无量劫　　今乃得成佛</p>
<p>　王今勿惊惧　　宜应悦豫心</p>
<p>　我已度生死　　为王太子使</p>
<p>　王时闻子问　　泪落如雨星</p>
<p>　我自十二年　　愁念无穷已</p>
<p>　忽闻吉祥至　　如人死复稣</p>
<p>　我子舍国位　　成道名何等</p>
<p>　我时答王言　　太子经六年</p>
<p>　勤苦得成道　　号曰天中天</p>
<p>　三界最第一　　我子在家时</p>
<p>　为造诸时殿　　刻雕陈缋饰</p>
<p>　今者何所居　　我时答王言</p>
<p>　佛得微妙法　　所处无不安</p>
<p>　常在于树下　　诸天来供养</p>
<p>　我子在家时　　坐卧敷綩綖</p>
<p>　皆以绮饰成　　柔软而光泽</p>
<p>　我时答王言　　天帝贡衣服</p>
<p>　龙妃献宝床　　佛心无美恶</p>
<p>　未尝见喜愠　　我子在家时</p>
<p>　盛馔众甘美　　今所膳御者</p>
<p>　施设何等食　　我时答王言</p>
<p>　持钵从分卫　　福众无增减</p>
<p>　咒愿彼施人　　世世令安隐</p>
<p>　我子在家时　　寝卧常使安</p>
<p>　弦歌奏清音　　尔乃从寐起</p>
<p>　我时答王言　　禅定非明暗</p>
<p>　诸佛无睡眠　　帝释常服膺</p>
<p>　梵王来劝助　　我子在家时</p>
<p>　澡浴以香汤　　芬馥满室中</p>
<p>　今用何等香　　我时答王言</p>
<p>　八解三脱门　　澡浴除诸垢</p>
<p>　心寂无忧恼　　犹如净虚空</p>
<p>　我子在家时　　杂香以涂熏</p>
<p>　清净无尘秽　　郁烈而香洁</p>
<p>　我时答王言　　戒定慧解脱</p>
<p>　道德以为香　　十方八难处</p>
<p>　普熏无不至　　我子在家时</p>
<p>　四种妙宝床　　重叠敷茵褥</p>
<p>　卧起而安悦　　我时答王言</p>
<p>　四禅为床座　　等持心自在</p>
<p>　不染烦恼泥　　清净如莲花</p>
<p>　我子在家时　　兵卫甚严肃</p>
<p>　出入常拥护　　目不见诸恶</p>
<p>　我时答王言　　千二百罗汉</p>
<p>　菩萨无央数　　俱为弟子众</p>
<p>　左右而恭侍　　我子在家时</p>
<p>　象马牛羊车　　周旋往四方</p>
<p>　随意而游观　　我时答王言</p>
<p>　五通为骖驾　　飞空无挂碍</p>
<p>　洞见一切心　　游践超生死</p>
<p>　我子在家时　　旌旗列羽卫</p>
<p>　人执诸兵仗　　前后为导从</p>
<p>　我时答王言　　四等为防护</p>
<p>　普济众厄难　　恩慧仁爱敬</p>
<p>　以此为严卫　　我子在家时</p>
<p>　钟鼓导前路　　杂以众伎乐</p>
<p>　观者每盈衢　　我时答王言</p>
<p>　道树成正觉　　度五跋陀罗</p>
<p>　八万四千天　　皆已得法眼</p>
<p>　九十六种道　　摧伏而归命</p>
<p>　鸣于不死鼓　　其音彻三千</p>
<p>　启授皆明悟　　一切咸欣悦</p>
<p>　我子王何国　　提封为广狭</p>
<p>　所化几何人　　悉当归伏不</p>
<p>　佛领三千界　　化导诸群生</p>
<p>　十方不可数　　靡不蒙饶益</p>
<p>　我子在家时　　听政助吾化</p>
<p>　劝导以礼节　　奉顺莫敢违</p>
<p>　佛悟诸法空　　舍于四颠倒</p>
<p>　无不归伏者　　寂静无为业</p>
<p>　佛法无爱憎　　一切皆通达</p>
<p>　化及诸众生　　无不蒙饶益</p>
<p>　假使有一人　　其人无量首</p>
<p>　一首无量舌　　舌有无穷辩</p>
<p>　如此恒沙人　　以恒沙劫数</p>
<p>　叹佛一切德　　犹尚不能尽</p>
<p>　况我如萤烛　　何能演日光　</p>
<p>时输檀王闻此偈已叹言。善哉。阿斯陀仙言无虚妄。问优陀夷佛欲来不。优陀夷言。却后七日如来当至王闻是语欢喜踊跃。语诸大臣。吾当迎佛。导从仪式法转轮王。先敕所司平除道路。香水洒地悬缯幡盖。种种严饰尽其所宜。我当出城四十里外奉迎如来。优陀夷言。本承佛教来报大王。今请向佛说王之意。钦渴积年愿睹如来。并及万姓咸希福祐。王言。善哉。愿速见佛。时优陀夷还至佛所。稽首佛足而白佛言。世尊。王及国人计日度时愿得见佛。我已告王却后七日世尊当至</p>
<p>尔时如来到七日已。与诸弟子整持衣钵。威仪详序向迦毗罗城。梵释四王闻佛还国皆来导从。梵王侍右。帝释侍左。四王诸天前后导从。诸天龙神花香伎乐而以供散。宝幢幡盖罗列道侧。天雨香水以洒于地。如来欲行先现瑞相。十方世界三千国土六反震动。一切枯树还生花叶。竭涸溪涧自然流泉。王见瑞已敕诸释种大臣百官。严持幡盖烧香散花。作众伎乐而以迎佛。王遥见佛处于大众。如星中月。如日初出。如树开花。巨身丈六端严炽盛。既见佛已悲喜交集。稽首作礼而白佛言。世尊。离别多年今得相见。大臣百官一切人民。皆稽首礼随佛入城</p>
<p>尔时世尊足踰门阃地为大动。天雨妙花乐器自鸣。盲者得视。聋者得听。躄者能行。病者得愈。哑者哑言。狂者得正。伛者得伸。毒害自销。禽兽相和其声清亮。环佩相触皆悉流响。珍藏自然众宝出现。苞匿异心皆共和合。一切众生无淫怒痴。展转相视如父如母如兄如弟如子如身。地狱休息。饿鬼饱满。畜生舍身当生人天。父王睹佛巨身丈六紫磨金色。如星中月。亦如金山。梵释四王皆悉奉侍。见诸比丘曾为外道久修苦行形体羸劣亲近侍从。犹如黑乌在紫金山。不能显发如来之德。便敕国内豪贵释种颜貌端正。选五百人度为沙门侍佛左右。如金翅鸟在须弥山。如摩尼珠置水精器。佛弟难陀亦为沙门。难陀所使名优波离。前白佛言。世尊。人身难得佛法难遇。诸尊贵者皆弃世荣。我身卑贱何所贪乐。惟佛慈悲愿见救度许为沙门。佛言。善来比丘。须发自落法服着身便成沙门。在比丘中随列而坐。难陀后至次第作礼。到优波离即止不礼。心自念言。是我家仆不当设礼。尔时世尊告难陀言。佛法如海容纳百川。四流归之皆同一味。据戒前后不在贵贱。四大合故假名为身。于中空寂本无吾我。当思圣法勿生憍慢。尔时难陀去自贡高执心卑下礼优波离。于是大地为之震动。时佛入宫坐于殿上。王及臣庶日日供养百种甘馔。佛为说法度无数众。耶输陀罗携罗睺罗年已七岁。来至佛所稽首佛足。瞻对问讯而白佛言。久违侍奉旷废供养。诸眷属皆有疑心。太子去国十有二载。何从怀孕生罗睺罗。佛告父王及诸群臣。耶输陀罗守节贞白无瑕疵也。若不信者今当取证。尔时世尊化诸比丘皆悉如佛。相好光明等无差异。时耶输陀罗即以指环与罗睺罗而语之言。是汝父者以此与之。释睺罗持取指环直前奉佛。王及群臣咸皆欢喜。叹言善哉。罗睺真是佛子。尔时世尊为王说法。即时得道。群臣万姓后宫婇女。咸奉戒法净修梵行。是时国内安静。万邦来贺。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>