<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>成正觉品第二十二</p>
<p>佛告诸比丘。尔时菩萨降伏魔怨。灭其毒刺建立法幢。初离欲恶有觉有观。离生喜乐入初禅。内静一心灭觉观。定生喜乐入二禅。离喜受圣人说住于舍。有念有想身受乐入第三禅。离忧喜舍苦乐。念清净入第四禅</p>
<p>尔时菩萨住于正定。其心清白光明无染。离随烦恼。柔软调和无有摇动。至初夜分得智得明摄持一心获天眼通。菩萨即以天眼观察一切众生死此生彼好色恶色。胜劣贵贱随业而往。皆悉了知。是诸众生缘身语意。造诸恶业诽谤圣人。邪见业故身坏命终便生恶趣。菩萨复观见诸众生。缘身语意造诸善业。正见业故身坏命终便生天上。于中夜分摄持一心。证得忆念过去宿命智。通观过去自他所受生事。皆悉了知一生二生乃至十生。百生千生万生亿生。百亿生千亿生。乃至照过无量百千那由他拘胝数生。乃至成劫坏劫。无量无边成劫坏劫。皆悉忆知。一一住处若名若姓。若色相若饮食若苦乐若受生若死没。所有色相住处事业。若自若他皆悉了知。菩萨作是念言。一切众生住于生老病死险恶趣中不能觉悟。云何令彼了知生老病死苦蕴边际。作是思惟。此老病死从何而有。即时能知因生故有。以有生故老病死有。如是生者复因何有。即时能知因有故有。如是有者复因何有。即时能知因取故有。如是取者复因何有。即时能知因爱故有。如是爱者复因何有。即时能知因受故有。如是受者复因何有。即时能知因触故有。如是触者复因何有。即时能知因六处有。如是六处复因何有。即时能知因名色有。如是名色复因何有。即时能知因识故有。如是识者复因何有。即时能知因行故有。如是行者复因何有。即时能知因无明有</p>
<p>尔时菩萨既知无明因行。行因识。识因名色。名色因六处。六处因触。触因受。受因爱。爱因取。取因有。有因生。生因老死忧悲苦恼。相因而生。复更思惟。因何无故老死无因何灭故老死灭。即时能知。无明灭故即行灭。行灭故即识灭。识灭故即名色灭。名色灭故即六处灭。六处灭故即触灭。触灭故即受灭。受灭故即爱灭。爱灭故即取灭。取灭故即有灭。有灭故即生灭。生灭故即老死灭。老死灭故即忧悲苦恼灭。复更思惟。此是无明。此是无明因。此是无明灭。此是灭无明道。更无有余。此是行。此是行因。此是行灭。此是灭行道。此是识。此是识因。此是识灭。此是灭识道。此是名色。此是名色因。此是名色灭。此是灭名色道。此是六处。此是六处因。此是六处灭。此是灭六处道。此是触。此是触因。此是触灭。此是灭触道。此是受。此是受因。此是受灭。此是灭受道。此是爱。此是爱因。此是爱灭。此是灭爱道。此是取。此是取因。此是取灭。此是灭取道。此是有。此是有因。此是有灭。此是灭有道。此是生。此是生因。此是生灭。此是灭生道。此是老死。此是老死因。此是老死灭。此是灭老死之道。此是忧悲苦恼。如是大苦蕴生乃至灭。如是应知。此是苦。此是集。此是苦集灭。此是灭苦集道。应如是知</p>
<p>佛告诸比丘。菩萨于后夜分明星出时。佛世尊调御丈夫圣智。所应知。所应得。所应悟。所应见。所应证。彼一切一念相应慧证阿耨多罗三藐三菩提。成等正觉。具足三明。诸比丘。是时诸天众中无量天子作如是言。我等应散香花供养如来。复有天子。曾见先佛成正觉时即作是言。汝等未可散花。如来当现瑞相。往昔诸佛成正觉时皆现瑞相。诸比丘。如来知彼天子思见瑞相。上升虚空高七多罗树。如佛所证以偈颂曰</p>
<p>　烦恼悉已断　　诸漏皆空竭</p>
<p>　更不复受生　　是名尽苦际　</p>
<p>尔时彼诸天子心生欢喜。以微妙天花遍散佛上。当于是时香花弥布积至于膝。如来远离无明黑暗及爱见网。竭烦恼河拔除毒刺解诸缠缚。摧坏魔幢建立胜幡能善安处。诸众生界记莂众生。观察根性知其病本。施甘露药为大医王。令诸众生皆得度脱。安置涅槃寂静之乐。住如来藏结解脱缯入智慧城。同诸如来清净法界</p>
<p>佛告诸比丘。一切如来见我成道皆悉赞言。善哉善哉。咸以宝盖而覆于我。其诸宝盖合成一盖。遍覆十方三千大千世界。于宝盖中出妙光明。其光明网遍照无量无边世界。彼世界中。诸菩萨众赞佛功德而说偈言</p>
<p>　如彼波头摩　　从地而踊出</p>
<p>　开敷甚清净　　不为淤泥染</p>
<p>　起大慈悲心　　如云遍充满</p>
<p>　当雨大法雨　　润洽于众生</p>
<p>　能令诸善牙　　一切皆增长</p>
<p>　堪受教法者　　成就解脱果　</p>
<p>尔时诸天。以偈颂曰</p>
<p>　人中师子降众魔　　诸定现前证甘露</p>
<p>　获得三明及十力　　威神震动遍十方</p>
<p>　在昔诸来菩萨众　　为爱法故供养佛</p>
<p>　即从坐起礼佛足　　赞叹如来作是言</p>
<p>　世尊得无疲劳耶　　我等亲见摧魔众</p>
<p>　善哉丈夫三界尊　　当雨无边大法雨</p>
<p>　十方诸佛皆施盖　　复出迦陵微妙音</p>
<p>　如我所得净菩提　　仁者所证亦如是　</p>
<p>佛告诸比丘。欲界诸天女等。见于如来坐菩提座。获一切智大愿满足。降伏魔怨建立胜幢。为大医王善疗众病。如师子王无诸怖畏。清净离垢得一切智。具足三明超越四流。持一法盖覆护三界称婆罗门。远离诸垢称为比丘。除无明藏称为沙门。离诸不善称知足者。断烦恼故称勇猛者。能坏魔幢称大力者。犹如宝洲。一切法宝充满其中。时诸天女即说偈言</p>
<p>　于此菩提树王下　　降伏一切大魔军</p>
<p>　安住不动如须弥　　身心坚固无惊畏</p>
<p>　尊于多劫修布施　　故得一切皆圆满</p>
<p>　尊于多劫修戒行　　映蔽释梵诸天众</p>
<p>　尊于多劫行忍辱　　故得身相真金色</p>
<p>　尊于多劫勤精进　　故能降伏诸魔怨</p>
<p>　尊于多劫修禅定　　故获如斯胜供养</p>
<p>　尊于历劫习多闻　　速证无上大菩提</p>
<p>　尊能降伏于蕴魔　　死魔烦恼及天魔</p>
<p>　一切诸魔皆断灭　　是故今者无忧恼</p>
<p>　天中之天为最尊　　三界人天所供养</p>
<p>　由是有种福田者　　所得之福无失坏</p>
<p>　眉间毫相极光明　　普照十方诸国土</p>
<p>　掩蔽世间诸日月　　一切众生蒙饶益</p>
<p>　如来身色甚端严　　相好颜容极清净</p>
<p>　堪为三界应供者　　普利一切诸群生</p>
<p>　目净遍观于十方　　普见众生身业事</p>
<p>　耳净遍闻于一切　　天人言音佛法声</p>
<p>　广长舌相演妙音　　求解脱者闻甘露</p>
<p>　魔军兴害不惊惧　　天人供养无喜愠</p>
<p>　摧坏魔怨不加力　　但以慈心降伏之</p>
<p>　无染无著无诸过　　身心安隐不倾动</p>
<p>　今有无上天人师　　一切众生蒙善利</p>
<p>　逮闻正法当信受　　愿速如尊成正觉　</p>
<p>佛告诸比丘。如来于菩提树下。初成正觉现佛神通。游戏自在不可胜载。若欲说者穷劫不尽。尔时世尊。略说偈言</p>
<p>　普变一切地　　平正犹如掌</p>
<p>　涌出妙莲花　　一一皆千叶</p>
<p>　无量诸天众　　各雨众妙花</p>
<p>　复于世尊前　　合掌而瞻仰</p>
<p>　世尊初成佛　　作种种神通</p>
<p>　须弥诸山王　　草木丛林等</p>
<p>　一切皆稽首　　顶礼菩提座</p>
<p>　此是佛世尊　　现神通游戏</p>
<p>　身放百千种　　光明照十方</p>
<p>　逮三恶众生　　息苦获安乐</p>
<p>　是时八难处　　无有一众生</p>
<p>　怀贪嗔痴等　　一切诸烦恼</p>
<p>　此是师子王　　大神通游戏</p>
<p>　日月摩尼火　　电等诸光明</p>
<p>　由佛放光明　　蔽之皆不现</p>
<p>　诸天人世间　　无能见佛顶</p>
<p>　坐于师子座　　作游戏神通</p>
<p>　佛以指按地　　即时六种动</p>
<p>　降伏魔军众　　如制兜罗绵</p>
<p>　魔王怀忧恼　　以杖而画地</p>
<p>　此是佛世尊　　游戏大神通　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 