<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>方广大庄严经卷第五</p>
<p>　　　　中天竺国沙门地婆诃罗奉　诏译</p>
<p>　　音乐发悟品第十三</p>
<p>尔时佛告诸比丘。菩萨处在深宫将欲出家。天龙夜叉乾闼婆阿修罗迦娄罗紧那罗摩睺罗伽梵释四王。常以种种供具供养菩萨。欢喜赞叹。又于异时。诸天龙神乾闼婆等。各自思惟。菩萨长夜成就众生。以四摄法而摄受之。是诸众生根器已熟。菩萨何故久处深宫。而不出家成道度彼。若不及时。恐致迁移善心难保。后成正觉而无可度。作是念已。至菩萨前。顶礼希望。作如是言。云何当见菩萨出家学道。坐菩提座降伏众魔。成等正觉。具足十力四无所畏。十八不共佛法。三转十二行无上法轮。现大神通。随诸众生所有意乐。皆令满足</p>
<p>佛告诸比丘。菩萨长夜不由他悟。常自为师。了知世间及出世间。一切善法所行之行。知时非时游戏神通。未尝退失应众生根。犹如海潮无时错谬。以神通智知诸众生。可摄益时。可摧伏时。可度脱时。可弃舍时。可说法时。可默然时。可修智时。可诵念时。可思惟时。可独处时。可往刹利众会。可往婆罗门众会。可往天龙夜叉乾闼婆阿修罗迦娄罗紧那罗摩睺罗伽释梵护世。比丘比丘尼优婆塞优婆夷等众会之时</p>
<p>佛告诸比丘。一切最后身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言</p>
<p>　宫中婇女弦歌声　　以欲而惑于菩萨</p>
<p>　十方诸佛威神力　　变此音声为法言</p>
<p>　尊昔见诸苦众生　　发愿与彼为依怙</p>
<p>　善哉若记昔诸行　　今正是时宜出家</p>
<p>　尊忆昔为众生故　　身肉手足而无吝</p>
<p>　持戒忍辱及精进　　禅定智慧皆修行</p>
<p>　为求菩提胜福故　　一切世间无能及</p>
<p>　是诸众生嗔恚痴　　尊以慈悲皆摄伏</p>
<p>　尊于愚痴邪见者　　而能广起大悲心</p>
<p>　积集福智已无边　　禅定神通极清净</p>
<p>　身光能至于十方　　如月无云而普照</p>
<p>　无数音乐声微妙　　劝请菩萨速出家　</p>
<p>佛告诸比丘。尔时菩萨住于最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯彩众宝璎珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复于一时。诸婇女等乐器之音。由十方佛威神力故。而说颂曰</p>
<p>　尊忆往昔发弘愿　　愍诸众生无依怙</p>
<p>　若证甘露大菩提　　救济令之离苦恼</p>
<p>　如昔诸佛所行行　　独处空山林野间</p>
<p>　证得如来一切智　　见诸贫乏施财宝</p>
<p>　尊昔已行于大施　　一切财宝皆能舍</p>
<p>　为诸众生雨法雨　　今正是时宜出家</p>
<p>　尊于净戒无缺减　　自昔多劫常修习</p>
<p>　解脱众生诸烦恼　　今正是时宜出家</p>
<p>　尊修百千诸忍辱　　世间恶言皆忍受</p>
<p>　常以忍辱而调伏　　今正是时速出家</p>
<p>　尊行精进极坚强　　长时修习摧魔众</p>
<p>　灭除一切三恶趣　　今正是时宜出家</p>
<p>　尊以胜定除诸垢　　洒甘露雨洽群生</p>
<p>　充满世间诸渴乏　　今正是时宜出家</p>
<p>　尊以无边大智慧　　断除邪见愚痴惑</p>
<p>　尊应思惟昔弘愿　　今正是时速出家</p>
<p>　尊昔已行无量亿　　慈悲喜舍诸胜行</p>
<p>　以此一切诸胜行　　分布世间诸众生</p>
<p>　婇女弦歌甚微妙　　以欲而感于菩萨</p>
<p>　十方诸佛威神力　　一切皆令为法音</p>
<p>　尊忆往昔为国王　　有人于前而从乞</p>
<p>　与我王位及国土　　欢喜舍之无悔恨</p>
<p>　尊昔曾为婆罗门　　名曰输迦极精进</p>
<p>　慈孝供养于父母　　成熟无量婆罗门</p>
<p>　及余众生归善道　　舍是身已生天上</p>
<p>　尊忆往昔作仙人　　歌利王嗔断支节</p>
<p>　起大慈心无恼恨　　所伤之处皆流乳</p>
<p>　昔作奢摩仙子时　　父母居山同苦行</p>
<p>　王以毒箭误而中　　抱慈无恨欢喜死</p>
<p>　尊忆昔为金色鹿　　见人渡河而被漂</p>
<p>　因起慈心以救之　　后反加害无嗔恨</p>
<p>　尊忆昔者为仙人　　宝珠误堕于大海</p>
<p>　起精进心抒彼海　　龙王惊怖还宝珠</p>
<p>　尊于昔者为大仙　　慈心护彼归命鸽</p>
<p>　有人从尊索是鸽　　自割身肉而称之</p>
<p>　与鸽轻重乃齐等　　毕至命终为拥护</p>
<p>　又尊昔为奢摩仙　　人来问树有几叶</p>
<p>　善知多少而酬答　　其人不信天来证</p>
<p>　尊昔曾为鹦鹉鸟　　释化为人来诘问</p>
<p>　所依之树既枯折　　何为守之而不离</p>
<p>　答云依此而成长　　帝释便生希有心</p>
<p>　即令枯树重荣茂　　尊是受持功德者</p>
<p>　安处世间诸众生　　置佛无边功德海</p>
<p>　如是十方佛威神　　赞叹菩萨诸功德</p>
<p>　变诸婇女弦歌曲　　劝请菩萨速出家</p>
<p>　尊昔长劫发弘愿　　拔诸众生生死苦</p>
<p>　请忆往昔所行行　　今正是时宜出家</p>
<p>　尊忆往昔无边劫　　以金银等众珍宝</p>
<p>　头目王位及妻子　　见来求者欢喜施</p>
<p>　昔为首鞞幢牙王　　月灯珠髻及大悲</p>
<p>　坚猛妙目诸王等　　皆有威力能行施</p>
<p>　尊于多劫能持戒　　其戒清净如明珠</p>
<p>　坚持守护无纤过　　亦如[犛-未+牙]牛自爱尾</p>
<p>　尊忆曾为大象王　　猎师以箭中其身</p>
<p>　而起慈心无所报　　捐彼六牙而守戒</p>
<p>　尊忆多劫修诸忍　　因修忍故受众苦</p>
<p>　请忆昔日为熊身　　见人冻饿而温养</p>
<p>　彼归路逢畋猎者　　将来共屠心不恨</p>
<p>　尊以精进坚固力　　为菩提故修诸行</p>
<p>　当伏魔王及军众　　今正是时宜出家</p>
<p>　尊忆昔为骏逸马　　腾空利益诸世间</p>
<p>　于夜叉国济众生　　安置之于无畏处</p>
<p>　如是精进无边劫　　神通智力除烦恼</p>
<p>　心极调柔坐寂定　　以此利益诸众生</p>
<p>　尊于昔者为国王　　普使众生行十善</p>
<p>　是诸众生行善故　　命终皆得生梵世</p>
<p>　尊智能知善不善　　及了众生诸根性</p>
<p>　智慧能入诸理趣　　今正是时速出家</p>
<p>　尊愍众生堕邪见　　生老病死苦海中</p>
<p>　净除生死险恶道　　示现涅槃真实路</p>
<p>　如是一切十方佛　　赞叹菩萨诸功德</p>
<p>　皆变婇女弦歌曲　　劝请菩萨速出家</p>
<p>　尊昔为王名胜福　　尸利尼弥讫瑟吒</p>
<p>　及鸡萨梨千耶若　　法思光明坚强弓</p>
<p>　戒月光明进德光　　知恩能舍大威德</p>
<p>　王仙月形及猛实　　增长菩提求妙法</p>
<p>　善住月光殊胜行　　地尘勇施诸方主</p>
<p>　惠施宝发清净身　　作是及余无量王</p>
<p>　皆悉能舍于难舍　　为诸如来雨法雨</p>
<p>　尊昔值遇恒沙佛　　悉皆承事无空过</p>
<p>　为求菩提度众生　　今正是时速出家</p>
<p>　初事不空见　　值坚固花佛</p>
<p>　以一念清净　　见毗卢舍那</p>
<p>　又遇栴檀佛　　以草炬供养</p>
<p>　又佛入城时　　以金末散地</p>
<p>　逢法自在佛　　说法赞善哉</p>
<p>　值普光如来　　一称南无佛</p>
<p>　见大聚光佛　　供养以金花</p>
<p>　值光幢如来　　奉献以掬豆</p>
<p>　又见智幢佛　　无忧花如来</p>
<p>　持粥以供养　　于彼发弘愿</p>
<p>　又值宝发佛　　供养以明灯</p>
<p>　见花光如来　　供养以良药</p>
<p>　又值无畏佛　　施以宝璎珞</p>
<p>　婆胝伽罗佛　　施波头摩宝</p>
<p>　见娑罗王佛　　供养以纯乳</p>
<p>　施名称如来　　奉以师子座</p>
<p>　又见真实佛　　及高智如来</p>
<p>　曾顶礼围绕　　又见龙施佛</p>
<p>　供养以衣服　　见增上行佛</p>
<p>　施以栴檀香　　又见致沙佛</p>
<p>　供养以妙钵　　又见大严佛</p>
<p>　施优钵罗花　　又值光王佛</p>
<p>　以妙宝供养　　又见释迦佛</p>
<p>　施以金莲华　　又值宿王佛</p>
<p>　赞叹如来德　　又见日面佛</p>
<p>　施以庄耳花　　又值妙意佛</p>
<p>　散以真头花　　又见降龙佛</p>
<p>　施以摩尼宝　　又值增益佛</p>
<p>　奉上众宝盖　　又见药师佛</p>
<p>　奉以胜妙座　　值师子幢佛</p>
<p>　奉以众宝网　　又见持德佛</p>
<p>　以音乐供养　　又值迦叶佛</p>
<p>　奉以众末香　　又见放光佛</p>
<p>　以妙花供养　　又值阿鞞佛</p>
<p>　奉以妙胜台　　又见世供佛</p>
<p>　奉以妙花鬘　　又值多伽佛</p>
<p>　曾舍天王位　　又见难降佛</p>
<p>　施以众妙香　　又值大光佛</p>
<p>　舍身而供养　　又见尚花佛</p>
<p>　献宝庄严具　　又值法幢佛</p>
<p>　散以众妙华　　又见作光佛</p>
<p>　奉优钵罗花　　尽心而供养</p>
<p>　如是及余无量佛　　一一皆以诸供具</p>
<p>　供养承事无空过　　愿尊忆念过去佛</p>
<p>　及忆供养诸如来　　众生苦恼无依怙</p>
<p>　请尊忆念速出家　　尊忆昔值然灯佛</p>
<p>　获得清净无生忍　　及五神通无退失</p>
<p>　从此即能往诸刹　　一念遍事诸如来</p>
<p>　有为诸法悉无常　　五欲王位皆不定</p>
<p>　为苦所逼诸众生　　愿速出家救济之</p>
<p>　婇女弦歌奏清音　　以欲将惑于菩萨</p>
<p>　十方诸佛威神力　　所出众声演法言</p>
<p>　三界烦恼　　犹如猛火</p>
<p>　迷惑不离　　恒为所烧</p>
<p>　犹如浮云　　须臾而灭</p>
<p>　合已还散　　如聚戏场</p>
<p>　念念不住　　如空中电</p>
<p>　迁灭迅速　　如水瀑流</p>
<p>　由爱无明　　轮转五道</p>
<p>　循环不已　　如陶家轮</p>
<p>　染着五欲　　如被网禽</p>
<p>　欲如怨贼　　甚可怖畏</p>
<p>　处五欲者　　犹如履刃</p>
<p>　着五欲者　　如抱毒树</p>
<p>　智者弃欲　　犹如粪坑</p>
<p>　五欲昏冥　　能令失念</p>
<p>　常为可怖　　诸苦之因</p>
<p>　能令生死　　枝条增长</p>
<p>　由彼漂溺　　生死河中</p>
<p>　圣人舍之　　如弃涕唾</p>
<p>　如见狂犬　　疾走而避</p>
<p>　如蜜涂刀　　如毒蛇首</p>
<p>　如戈戟刃　　如粪秽瓶</p>
<p>　不能舍离　　犹如饿狗</p>
<p>　啮其枯骨　　五欲不实</p>
<p>　妄见而生　　如水中月</p>
<p>　如谷中响　　如焰如幻</p>
<p>　如水上泡　　从分别生</p>
<p>　无有实法　　年在盛时</p>
<p>　愚痴爱着　　谓为常有</p>
<p>　不能厌舍　　老病死至</p>
<p>　坏其少壮　　一切恶之</p>
<p>　有财宝者　　不知远离</p>
<p>　五家散失　　便生苦恼</p>
<p>　犹如树木　　花果茂盛</p>
<p>　众人爱之　　枝叶雕零</p>
<p>　弃而不顾　　老弱贫病</p>
<p>　亦复如是　　亦如鹫鸟</p>
<p>　世间恶之　　如霹雳火</p>
<p>　焚烧大树　　亦如朽屋</p>
<p>　不久崩坏　　有法能离</p>
<p>　生老病死　　愿尊出家</p>
<p>　为诸众生　　说如斯法</p>
<p>　生老病死　　缠缚众生</p>
<p>　如摩娄迦　　绕尼拘树</p>
<p>　能夺势力　　损坏诸根</p>
<p>　犹如严霜　　雕诸丛林</p>
<p>　盛年妙色　　因而变坏</p>
<p>　譬如山火　　四面俱至</p>
<p>　野兽在中　　周慞苦恼</p>
<p>　处生死者　　亦复如是</p>
<p>　愿速出家　　而救脱之</p>
<p>　尊观病苦　　损恼众生</p>
<p>　犹如花林　　为霜所雕</p>
<p>　尊观死苦　　恩爱永绝</p>
<p>　眷属分离　　无复重睹</p>
<p>　犹如逝川　　亦如花落</p>
<p>　能害有力　　令不自在</p>
<p>　独行无伴　　随业而去</p>
<p>　一切寿命　　为死所吞</p>
<p>　如金翅鸟　　能食诸龙</p>
<p>　亦如象王　　为师子食</p>
<p>　如摩竭鱼　　能吞一切</p>
<p>　亦如猛火　　焚烧丛林</p>
<p>　愿尊忆昔　　发弘誓愿</p>
<p>　今正是时　　宜速出家</p>
<p>　婇女伎乐　　欲惑菩萨</p>
<p>　诸佛神力　　变为法音</p>
<p>　是诸有为　　皆当坏灭</p>
<p>　如空中电　　无暂停息</p>
<p>　亦如坏器　　如假借物</p>
<p>　如腐草墙　　亦如砂岸</p>
<p>　依止因缘　　无有坚实</p>
<p>　如风中灯　　如水聚沫</p>
<p>　如水上泡　　犹如芭蕉</p>
<p>　中无坚实　　如幻如化</p>
<p>　犹如空拳　　展转相因</p>
<p>　愚人不了　　妄生计着</p>
<p>　譬如人功　　及以麻枲</p>
<p>　木轮和合　　以成其绳</p>
<p>　离是和合　　即不成绳</p>
<p>　十二因缘　　一一分析</p>
<p>　过现未来　　无有体性</p>
<p>　求不可得　　亦复如是</p>
<p>　譬如种子　　能生于牙</p>
<p>　牙与种子　　不即不离</p>
<p>　从于无明　　能生诸行</p>
<p>　无明与行　　亦复如是</p>
<p>　不即不离　　体性空寂</p>
<p>　于因缘中　　求不可得</p>
<p>　譬如印泥　　泥中无印</p>
<p>　印中无泥　　要因泥印</p>
<p>　文像可睹　　依止根境</p>
<p>　有眼识生　　三事和合</p>
<p>　说为能见　　境不在识</p>
<p>　识不在境　　根境识中</p>
<p>　本无有见　　分别妄计</p>
<p>　境界相生　　智者观察</p>
<p>　曾无相状　　如幻梦等</p>
<p>　譬如钻火　　木钻人功</p>
<p>　三种和合　　得有火生</p>
<p>　于三法中　　本无有火</p>
<p>　和合暂有　　名曰众生</p>
<p>　第一义中　　都不可得</p>
<p>　譬如咽喉　　及以唇舌</p>
<p>　击动出声　　一一分中</p>
<p>　声不可得　　众缘和合</p>
<p>　有此声耳　　智者观声</p>
<p>　念念相续　　无有实法</p>
<p>　犹如谷响　　声不可得</p>
<p>　譬如箜篌　　弦器及手</p>
<p>　和合发声　　本无去来</p>
<p>　于诸缘中　　求声不得</p>
<p>　离缘求声　　亦不可得</p>
<p>　内外诸蕴　　皆悉空寂</p>
<p>　无我无人　　无寿命者</p>
<p>　尊于往昔　　值然灯佛</p>
<p>　已证最胜　　真实妙法</p>
<p>　愿尊于今　　为众生故</p>
<p>　雨甘露法　　使得充足　</p>
<p>佛告诸比丘。菩萨闻是偈已。专趣菩提正念不惰。何以故。菩萨于长夜时。尊重恭敬供养正法及说法师。深生净信求于正法。好乐正法住于正法。随所听闻心无厌足。开悟众生。于法施主深生尊重。为他演说无所希望。亦不因法而求财宝。为众说法未曾悭吝。勇猛精进一心勤求。法为依止守护法藏。住于忍辱修行波若通达方便</p>
<p>佛告诸比丘。菩萨于多劫来。远离世间五欲之过。为成就众生。示现处于贪欲境界。积集增长一切善根殊胜福德资粮之力。示现受用广大微妙五欲境界。而于其中心得自在。菩萨是时忆念往昔所发誓愿。由是昔愿思惟佛法皆悉现前。而起大悲观察世间。富贵炽盛会归磨灭。又观生死多诸烦恼险恶怖畏。欲速除断入大涅槃</p>
<p>佛告诸比丘。菩萨久已了知生死过患。不取不着。乐求如来真实功德。依阿兰若寂静之处。其心常乐利益自他。于无上道勇猛精进。令一切众生得安乐故。得利益故。得寂静故。得涅槃故。常起大慈大悲。能以四摄摄诸众生无有厌倦。观诸众生犹如一子。于诸境界心无所著。设大施会增长福德。远离悭贪施不望报。于长夜中勇猛精进。善能降伏贪嗔憍慢悭嫉烦恼。未曾暂忘一切智心。着大施甲被精进铠。以大悲心度脱众生。智力坚强恒无退失。等心众生随其意乐皆令满足。知时非时悟法非法。回向菩提。于惠施中三事清净。以金刚智除断四魔。戒行成就善能守护身语意业。乃至小罪而怀大惧心常清净。于诸垢浊恶言毁呰轻弄诽谤打辱系缚曾无浊乱。具足忍辱心性调柔。所作事业常能坚固。于一切善心无退转。念智具足恒修正定。获智慧明能破诸暗。心常观见苦空无常不净之法。已善修习四念处。四正勤。四如意足。五根五力。七菩提分。八圣道分。又常安住奢摩他毗钵舍那。深入缘起觉悟真实。恒自了知不因他解。游三脱门了知诸法。如幻如梦如影。如水中月。如镜中像。如热时焰。如呼声响</p>
<p>佛告诸比丘。菩萨从多劫来。于四威仪恒住如是智慧。如是功德。如是精进。如是利益十方诸佛复令宫中婇女乐器出微妙声劝发菩萨。又欲化诸宫中婇女。即时证得四种法门。何等为四。一者方便布施爱语利行同事。而摄取之。二者绍三宝种能使不绝不坏一切智性不退愿力。三者智力坚固大慈大悲不舍众生。四者有殊胜智慧资粮之力。分别一切菩提分法。大严法门得现前故。以此四种为欲成就宫中诸婇女故。即于是时作大神通。令诸婇女解悟乐音。所出言词百千法门。所谓广大心。愍众生心。求菩提心。发起深心。而于佛法令生净信。远离憍慢尊重正法。知善不善忆念诸佛布施持戒忍辱精进禅定智慧。六神通。四摄法。四无量。四念处。四正勤。四如意足。五根。五力。七菩提分。八圣道分。一一分别奢摩他毗钵舍那。无常苦空无我不净。无贪寂灭。无生尽智。乃至涅槃。菩萨神通令音乐中出如是声。诸婇女等闻是声已。生希有心欢喜踊跃得未曾有</p>
<p>佛告诸比丘。菩萨处王宫时。能令八万四千诸婇女等。发阿耨多罗三藐三菩提心。复有无量百千诸天闻如是法。于阿耨多罗三藐三菩提得不退转。说微妙偈劝请菩萨。速疾出家。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>