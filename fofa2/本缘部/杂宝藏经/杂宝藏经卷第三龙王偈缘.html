<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>（二九）龙王偈缘</p>
<p>佛在王舍城。提婆达多。往至佛所。恶口骂詈。阿难闻已。极生嗔恚。驱提婆达多令出去。而语之曰。汝若更来。我能使汝得大苦恼。诸比丘见已。白佛言。希有世尊。如来常于提婆达多。生慈愍心。而提婆达多。于如来所。恒怀恶心。阿难嗔恚。即驱使去。佛言。非但今日。于过去世。亦曾如此。昔于迦尸国。时有龙王。兄弟二人。一名大达。二名优婆大达。恒雨甘雨。使其国内。草木滋长。五谷成熟。畜生饮水。皆得肥壮。牛羊蕃息。时彼国王。多杀牛羊。至于龙所。而祠于龙。龙即现身。而语王言。我既不食。何用杀生。而祠我为数语不改。兄弟相将。遂避此处。更到一小龙住处。名屯度脾。屯度脾龙。昼夜嗔恚。恶口骂詈。大达语言。汝莫嗔恚。比尔还去。优婆大达。极大忿怒。而语之言。唯汝小龙。常食虾蟆。我若吐气。吹汝眷属。皆使消灭。大达语弟。莫作嗔恚。我等今当还向本处。迦尸国王。渴仰我等。迦尸国王。作是言曰。二龙若来。随其所须。以乳酪祀。更不杀生。龙王闻已。即还本处。于是大达。而作是偈言</p>
<p>　尽共合和至心听　　极善清净心数法</p>
<p>　菩萨本缘所说事　　今佛显现故昔偈</p>
<p>　天中之天三佛陀　　如来在世诸比丘</p>
<p>　更出恶言相讥毁　　大悲见闻如此言</p>
<p>　集比丘僧作是说　　诸比丘依我出家</p>
<p>　非法之事不应作　　汝等各各作粗语</p>
<p>　更相诽谤自毁害　　汝不闻知求菩提</p>
<p>　修集慈忍难苦行　　汝等若欲依佛法</p>
<p>　应当奉行六和敬　　智者善听学佛道</p>
<p>　为欲利益安众生　　普于一切不恼害</p>
<p>　修行若闻应远恶　　出家之人起忿诤</p>
<p>　犹如冰水出于火　　我于过去作龙王</p>
<p>　兄弟有二同处住　　若欲随顺出家法</p>
<p>　应断嗔诤合道行　　第一兄名为大达</p>
<p>　第二者名优婆达　　俱不杀生持净戒</p>
<p>　有大威德厌龙形　　恒向善趣求作人</p>
<p>　若见沙门婆罗门　　修持净戒又多闻</p>
<p>　变形供养常亲近　　八日十四十五日</p>
<p>　受持八戒捡心意　　舍己住处诣他方</p>
<p>　有龙名曰屯度脾　　见我二龙大威德</p>
<p>　知己不如生嫉恚　　恒以恶口而骂詈</p>
<p>　膖颔肿口气粗出　　嗔怒心盛身胀大</p>
<p>　出是恶声而谤言　　幻惑谄伪见侵逼</p>
<p>　闻此下贱恶龙骂　　优波大达极嗔恚</p>
<p>　请求其兄大达言　　以此恶语而见毁</p>
<p>　恒食虾蟆水际住　　如此贱物敢见骂</p>
<p>　若在水中恼水性　　若在陆地恼害人</p>
<p>　闻恶欲忍难可堪　　今当除灭身眷属</p>
<p>　一切皆毁还本处　　大力龙王闻弟言</p>
<p>　所说妙偈智者赞　　若于一宿住止处</p>
<p>　少得供给而安眠　　不应于彼生恶念</p>
<p>　知恩报恩圣所赞　　若息树下少荫凉</p>
<p>　不毁枝叶及花果　　若于亲厚少作恶</p>
<p>　是人终始不见乐　　一餐之惠以恶报</p>
<p>　是不知恩行恶人　　善果不生复消灭</p>
<p>　如林被烧而燋兀　　后还生长复如故</p>
<p>　背恩之人善不生　　若养恶人百种供</p>
<p>　终不念恩必报怨　　譬如仙人象依住</p>
<p>　生子即死仙养活　　长大狂逸杀仙人</p>
<p>　树木屋宇尽蹋坏　　恶人背恩亦如是</p>
<p>　心意轻躁不暂停　　譬如洄澓中有树</p>
<p>　不修亲友无返复　　如似白[疊*毛]甄叔染</p>
<p>　若欲报怨应加善　　不应以恶而毁害</p>
<p>　智者报怨皆以慈　　担负天地及山海</p>
<p>　此担乃轻背恩重　　一切众生平等慈</p>
<p>　是为第一最胜乐　　如渡河津安隐过</p>
<p>　慈等二乐亦如是　　不害亲友是快乐</p>
<p>　灭除憍慢亦是乐　　内无德行外憍逸</p>
<p>　实无有知生憍慢　　好与强诤亲恶友</p>
<p>　名称损减得恶声　　孤小老者及病人</p>
<p>　新失富贵羸劣者　　贫穷无财失国主</p>
<p>　单己苦厄无所依　　于上种种困厄者</p>
<p>　不生怜愍不名仁　　若至他国无眷属</p>
<p>　得众恶骂忍为快　　能遮众恶斗诤息</p>
<p>　宁在他国人不识　　不在己邦众所轻</p>
<p>　若于异国得恭敬　　皆来亲附不嗔诤</p>
<p>　即是己国亲眷属　　世间富贵乐甚少</p>
<p>　衰灭苦恼甚众多　　若见众生皆退失</p>
<p>　制不由己默然乐　　怨敌力胜自羸弱</p>
<p>　亲友既少无所怙　　自察如是默然乐</p>
<p>　非法人所贪且悭　　不信无惭不受言</p>
<p>　于彼恶所默然乐　　嗔恚甚多残害恶</p>
<p>　好加苦毒于众生　　如此人边默然乐</p>
<p>　不信强梁喜自高　　得逆谄伪诈幻惑</p>
<p>　于如此人默然乐　　破戒凶恶无虑忍</p>
<p>　恒作非法无信行　　于此人所默然乐</p>
<p>　妄语无愧好两舌　　邪见恶口或绮语</p>
<p>　傲慢自高深计我　　极大悭贪怀嫉妒</p>
<p>　于此人所默然乐　　若于他处不知己</p>
<p>　亦无识别种性行　　不应自高生憍慢</p>
<p>　至余国界而停住　　衣食仰人不自在</p>
<p>　若得毁骂皆应忍　　他界寄住仰衣食</p>
<p>　若为基业欲快乐　　亦应如上生忍辱</p>
<p>　若住他界仰衣食　　乃至下贱来轻己</p>
<p>　诸是智者宜忍受　　在他界住恶知友</p>
<p>　愚小同处下贱人　　智者自隐如覆火</p>
<p>　犹如炽火猛风吹　　炎着林野皆焚烧</p>
<p>　嗔恚如火烧自他　　此名极恶之毁害</p>
<p>　嗔恚欲心智者除　　若修慈等嗔渐灭</p>
<p>　未曾共住辄亲善　　恒近恶者是痴人</p>
<p>　不察其过辄弃舍　　作如上事非智者</p>
<p>　若无愚小智不显　　如鸟折翅不能飞</p>
<p>　智者无愚亦如是　　以多愚小及无智</p>
<p>　不能觉了智有力　　以是义故诸贤哲</p>
<p>　博识多闻得乐住　　智者得利心不高</p>
<p>　失利不下无愚痴　　所解义理称实说</p>
<p>　诸有所言为遮恶　　安乐利益故宣辩</p>
<p>　为令必解说是语　　智者闻事不卒行</p>
<p>　思惟筹量论其实　　明了其理而后行</p>
<p>　是名自利亦利他　　智者终不为身命</p>
<p>　造作恶业无理事　　不以苦乐违正法</p>
<p>　终不为己舍正行　　智者不悭无嫉恚</p>
<p>　亦不严恶无愚痴　　危害垂至不恐怖</p>
<p>　终不为利谗构人　　亦不威猛不怯弱</p>
<p>　又不下劣正处中　　如此诸事智者相</p>
<p>　威猛生嫌懦他轻　　去其两边处中行</p>
<p>　或时默然如哑者　　或时言教如王者</p>
<p>　或时作寒犹如雪　　或时现热如炽火</p>
<p>　或现高大如须弥　　或时现卑如卧草</p>
<p>　或时显现猛如王　　或时寂灭如解脱</p>
<p>　或时能忍饥渴苦　　或时堪忍苦乐事</p>
<p>　于诸财宝如粪秽　　自在能调诸嗔恚</p>
<p>　或时安乐纵伎乐　　或时恐怖犹如鹿</p>
<p>　或时威猛如虎狼　　观时非时力无力</p>
<p>　能观富贵及衰灭　　忍不可忍是真忍</p>
<p>　忍者应忍是常忍　　于羸弱者亦应忍</p>
<p>　富贵强盛常谦忍　　不可忍忍是名忍</p>
<p>　嫌恨者所不嫌恨　　于嗔人中常心净</p>
<p>　见人为恶自不作　　忍胜己者名怖忍</p>
<p>　忍等己者畏斗诤　　忍下劣者名盛忍</p>
<p>　恶骂诽谤愚不忍　　如似两石着眼中</p>
<p>　能受恶骂重诽谤　　智者能忍花雨象</p>
<p>　若于恶骂重诽谤　　明智能忍于慧眼</p>
<p>　犹如降雨于大石　　石无损坏不消灭</p>
<p>　恶言善语苦乐事　　智者能忍亦如石</p>
<p>　若以实事见骂辱　　此人实语不足嗔</p>
<p>　若以虚事而骂辱　　彼自欺诳如狂言</p>
<p>　智者解了俱不嗔　　若为财宝及诸利</p>
<p>　忍受苦乐恶骂谤　　若能不为财宝利</p>
<p>　设得百千诸珍宝　　犹应速疾离恶人</p>
<p>　树枝被斫不应拔　　人心已离不可亲</p>
<p>　便从异道远避去　　可亲友者满世间</p>
<p>　先敬后慢而轻毁　　亦无恭敬不赞叹</p>
<p>　如似白鹄轻飞去　　智者远愚速应离</p>
<p>　好乐斗诤怀谄曲　　喜见他过作两舌</p>
<p>　妄言恶口亦绮语　　轻贱毁辱诸众生</p>
<p>　更出痛言入心髓　　不护身业口与意</p>
<p>　智者远离至他方　　嫉妒恶人无善心</p>
<p>　见他利乐及名称　　心生热恼大苦毒</p>
<p>　言语善濡意极恶　　唯智能远至他方</p>
<p>　人乐恶欲贪利养　　谄曲要取无惭愧</p>
<p>　内不清净外亦然　　智者速远至他方</p>
<p>　若人无有恭恪心　　憍慢所怀无教法</p>
<p>　自谓智者实愚痴　　慧者远离至他方</p>
<p>　此处饮食得卧具　　并诸衣被凭活路</p>
<p>　应当拥护念其恩　　犹如慈母救一子</p>
<p>　爱能生长一切苦　　先当断爱而离嗔</p>
<p>　悉能将人至恶趣　　自高憍慢亦应舍</p>
<p>　富贵亲友贫贱离　　如此之友当速远</p>
<p>　若为一家舍一人　　若为一村舍一家</p>
<p>　若为一国舍一村　　若为己身舍天下</p>
<p>　若为正法舍己身　　若为一指舍现财</p>
<p>　若为身命舍四支　　若为正法舍一切</p>
<p>　正法如盖能遮雨　　修行法者法拥护</p>
<p>　行法力故断恶趣　　如春盛热得荫凉</p>
<p>　修行法者亦复然　　与诸贤智趣向俱</p>
<p>　多得财利不为喜　　若失重宝不为忧</p>
<p>　不常勤苦求乞索　　是名坚实大丈夫</p>
<p>　施他财宝甚欢喜　　世间过恶速舍离</p>
<p>　安立己身深于海　　是名雄健胜丈夫</p>
<p>　若解义理众事巧　　为人柔软共行乐</p>
<p>　诸人叹说善丈夫　　优波大达作是言</p>
<p>　我今于兄倍信敬　　假使遭苦极困厄</p>
<p>　终不复作诸恶事　　若死若活得财产</p>
<p>　及失财产不造恶　　兄今当知我奉事</p>
<p>　愿以持戒而取死　　不以犯戒而取生</p>
<p>　何故应当为一生　　而可放逸作恶行</p>
<p>　生死之中莫放逸　　我于生死作不善</p>
<p>　遭值恶友造非法　　得遇善友以断除</p>
<p>　佛入宿命知了说　　告诸比丘是本偈</p>
<p>　尔时大达是我身　　优波大达是阿难</p>
<p>　当知尔时屯度脾　　即是提婆达多身</p>
<p>　比丘当知作是学　　是名集法总摄说</p>
<p>　宜广慎行应恭敬　　诸比丘僧修是法　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 