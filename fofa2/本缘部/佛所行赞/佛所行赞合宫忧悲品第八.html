<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞合宫忧悲品第八</p>
<p>　车匿牵马还　　望绝心悲塞</p>
<p>　随路号泣行　　不能自开割</p>
<p>　先与太子俱　　一宿之径路</p>
<p>　今舍太子还　　生夺天荫故</p>
<p>　徘徊心顾恋　　八日乃至城</p>
<p>　良马素体骏　　奋迅有威相</p>
<p>　踯躅顾瞻仰　　不睹太子形</p>
<p>　流泪四体垂　　憔悴失光泽</p>
<p>　旋转恸悲鸣　　日夜忘水草</p>
<p>　遗失救世主　　还归迦毗罗</p>
<p>　国土悉廓然　　如入空聚落</p>
<p>　如日隐须弥　　举世悉曛冥</p>
<p>　泉池不澄清　　华果不荣茂</p>
<p>　巷路诸士女　　忧戚失欢容</p>
<p>　车匿与白马　　怅怏行不前</p>
<p>　问事不能答　　迟迟若尸行</p>
<p>　众见车匿还　　不见释王子</p>
<p>　举声大号泣　　如弃罗摩还</p>
<p>　有人来路傍　　倾身问车匿</p>
<p>　王子世所爱　　举国人之命</p>
<p>　汝辄盗将去　　今为何所在</p>
<p>　车匿抑悲心　　而答众人言</p>
<p>　我眷恋追逐　　不舍于王子</p>
<p>　王子捐弃我　　并舍俗威仪</p>
<p>　剃头被法服　　遂入苦行林</p>
<p>　众人闻出家　　惊起奇特想</p>
<p>　呜咽而啼泣　　涕泪交流下</p>
<p>　各各相告语　　我等作何计</p>
<p>　众人咸议言　　悉当追随去</p>
<p>　如人命根坏　　身死形神离</p>
<p>　王子是我命　　失命我岂生</p>
<p>　此邑成丘林　　彼林城郭邑</p>
<p>　此城失威德　　如杀毗梨多</p>
<p>　城内诸士女　　虚传王子还</p>
<p>　奔驰出路上　　唯见马空归</p>
<p>　莫知其存亡　　悲泣种种声</p>
<p>　车匿步牵马　　歔欷垂泪还</p>
<p>　失太子忧悲　　加增怖惧心</p>
<p>　如战士破敌　　执怨送王前</p>
<p>　入门泪雨下　　满目无所见</p>
<p>　仰天大啼哭　　白马亦悲鸣</p>
<p>　宫中杂鸟兽　　内厩诸群马</p>
<p>　闻白马悲鸣　　长鸣而应之</p>
<p>　谓呼太子还　　不见而绝声</p>
<p>　后宫诸婇女　　闻马鸟兽鸣</p>
<p>　乱发面萎黄　　形瘦唇口干</p>
<p>　弊衣不浣濯　　垢秽不浴身</p>
<p>　悉舍庄严具　　毁悴不鲜明</p>
<p>　举体无光耀　　犹如细小星</p>
<p>　衣裳坏褴缕　　状如被贼形</p>
<p>　见车匿白马　　涕泣绝望归</p>
<p>　感结而号啕　　犹如新丧亲</p>
<p>　狂乱而搔扰　　如牛失其道</p>
<p>　大爱瞿昙弥　　闻太子不还</p>
<p>　竦身自投地　　四体悉伤坏</p>
<p>　犹如狂风摧　　金色芭蕉树</p>
<p>　又闻子出家　　长叹增悲感</p>
<p>　右旋细软发　　一孔一发生</p>
<p>　黑净鲜光泽　　平住而洒地</p>
<p>　何意合天冠　　剃着草土中</p>
<p>　佣臂师子步　　修广牛王目</p>
<p>　身光黄金炎　　方臆梵音声</p>
<p>　持是上妙相　　入于苦行林</p>
<p>　世间何薄福　　失斯圣地主</p>
<p>　妙网柔软足　　清净莲花色</p>
<p>　土石刺棘林　　云何而可蹈</p>
<p>　生长于深宫　　温衣细软服</p>
<p>　沐浴以香汤　　末香以涂身</p>
<p>　今则置风露　　寒暑安可堪</p>
<p>　华族大丈夫　　标挺胜多闻</p>
<p>　德备名称高　　常施无所求</p>
<p>　云何忽一朝　　乞食以活身</p>
<p>　清净宝床卧　　奏乐以觉惛</p>
<p>　岂能山树间　　草土以籍身</p>
<p>　念子心悲痛　　闷绝而躄地</p>
<p>　侍人扶令起　　为拭其目泪</p>
<p>　其余诸夫人　　忧苦四体垂</p>
<p>　内感心惨结　　不动如画人</p>
<p>　时耶输陀罗　　深责车匿言</p>
<p>　生亡我所钦　　今为在何所</p>
<p>　人马三共行　　今唯二来归</p>
<p>　我心极惶怖　　战栗不自安</p>
<p>　终是不正人　　不昵非善友</p>
<p>　不吉纵强暴　　应笑用啼为</p>
<p>　将去而啼还　　反覆不相应</p>
<p>　爱念自在伴　　随欲恣心作</p>
<p>　故使圣王子　　一去不复归</p>
<p>　汝今应大喜　　作恶已果成</p>
<p>　宁近智慧怨　　不习愚痴友</p>
<p>　假名为良朋　　内实怀怨结</p>
<p>　今此胜王家　　一旦悉破坏</p>
<p>　此诸贵夫人　　忧悴毁形好</p>
<p>　涕泣气息绝　　雨泪横流下</p>
<p>　夫主尚在世　　依止如雪山</p>
<p>　安意如大地　　忧悲殆至死</p>
<p>　况此窗牖中　　悲泣长叫者</p>
<p>　生亡其所天　　是苦何可堪</p>
<p>　告马汝无义　　夺人心所重</p>
<p>　犹如闇冥中　　怨贼劫珍宝</p>
<p>　乘汝战斗时　　刀刃锋利箭</p>
<p>　一切悉能堪　　今有何不忍</p>
<p>　一族之殊胜　　强夺我心去</p>
<p>　汝是弊恶虫　　造诸不正业</p>
<p>　今日大呜呼　　声满于王宫</p>
<p>　先劫我所念　　尔时何以哑</p>
<p>　若尔时有声　　举宫悉应觉</p>
<p>　尔时若觉者　　不生今苦恼</p>
<p>　车匿闻苦言　　饮气而息结</p>
<p>　收泪合掌答　　愿听我自陈</p>
<p>　莫嫌责白马　　亦莫恚于我</p>
<p>　我等悉无过　　天神之所为</p>
<p>　我极畏王法　　天神所驱逼</p>
<p>　速牵马与之　　俱去疾如飞</p>
<p>　厌气令无声　　足亦不触地</p>
<p>　城门自然开　　虚空自然明</p>
<p>　斯皆天神力　　岂是我所为</p>
<p>　耶输陀闻说　　心生奇特想</p>
<p>　天神之所为　　非是斯等咎</p>
<p>　嫌责心消除　　炽然大苦息</p>
<p>　躃地称怨叹　　双输鸟分乖</p>
<p>　我今失依怙　　同法行生离</p>
<p>　乐法舍同行　　何处更求法</p>
<p>　古昔诸先胜　　大快见王等</p>
<p>　斯皆夫妻俱　　学道游林野</p>
<p>　而今舍于我　　为求何等法</p>
<p>　梵志祠祀典　　夫妻必同行</p>
<p>　同行法为因　　终则同受报</p>
<p>　汝何独法悭　　弃我而只游</p>
<p>　或见我嫉恶　　更求无嫉者</p>
<p>　或当嫌薄我　　更求净天女</p>
<p>　为何胜德色　　修习于苦行</p>
<p>　以我薄命故　　夫妻生别离</p>
<p>　罗睺罗何故　　不蒙于膝下</p>
<p>　呜呼不吉士　　貌柔而心刚</p>
<p>　胜族盛光荣　　怨憎犹宗仰</p>
<p>　又子生未孩　　而能永弃舍</p>
<p>　我亦无心肠　　夫弃游山林</p>
<p>　不能自泯没　　此则木石人</p>
<p>　言已心迷乱　　或哭或狂言</p>
<p>　或瞪视沉思　　哽咽不自胜</p>
<p>　惙惙气殆尽　　卧于尘土中</p>
<p>　诸余婇女众　　见生悲痛心</p>
<p>　犹如盛莲花　　风雹摧令萎</p>
<p>　父王失太子　　昼夜心悲恋</p>
<p>　斋戒求天神　　愿令子速还</p>
<p>　发愿祈请已　　出于天祠门</p>
<p>　闻诸啼哭声　　惊怖心迷乱</p>
<p>　如天大雷震　　群象乱奔驰</p>
<p>　见车匿白马　　广问知出家</p>
<p>　举身投于地　　如崩帝释幢</p>
<p>　诸臣徐扶起　　以法劝令安</p>
<p>　久而心小醒　　而告白马言</p>
<p>　我数乘汝战　　每念汝有功</p>
<p>　今者憎恶汝　　倍于爱念时</p>
<p>　所念功德子　　汝辄运令去</p>
<p>　掷着山林中　　犹自空来归</p>
<p>　汝速持我往　　不尔往将还</p>
<p>　不为此二者　　我命将不存</p>
<p>　更无余方治　　唯待子为药</p>
<p>　如珊阇梵志　　为子死杀身</p>
<p>　我失行法子　　自杀令无身</p>
<p>　魔[少/兔]众生主　　亦当为子忧</p>
<p>　况复我常人　　失子能自安</p>
<p>　古昔阿阇王　　爱子游山林</p>
<p>　感思而命终　　即时得生天</p>
<p>　吾今不能死　　长夜住忧苦</p>
<p>　合宫念吾子　　虚渴如饿鬼</p>
<p>　如人渴探水　　欲饮而夺之</p>
<p>　守渴而命终　　必生饿鬼趣</p>
<p>　今我至虚渴　　得子水复失</p>
<p>　及我未命终　　速语我子处</p>
<p>　勿令我渴死　　堕于饿鬼中</p>
<p>　我素志力强　　难动如大地</p>
<p>　失子心躁乱　　如昔十车王</p>
<p>　王师多闻士　　大臣智聪达</p>
<p>　二人劝谏王　　不缓亦不切</p>
<p>　愿自宽情念　　勿以忧自伤</p>
<p>　古昔诸胜王　　弃国如散花</p>
<p>　子今行学道　　何足苦忧悲</p>
<p>　当忆阿私记　　理数自应然</p>
<p>　天乐转轮圣　　萧然不累清</p>
<p>　岂曰世界王　　能移金王心</p>
<p>　今当使我等　　推求到其所</p>
<p>　方便苦谏诤　　以表我丹诚</p>
<p>　要望降其志　　以慰王忧悲</p>
<p>　王喜即答言　　唯汝等速行</p>
<p>　如舍君陀鸟　　为子空中旋</p>
<p>　我今念太子　　便悁心亦然</p>
<p>　二人既受命　　王与诸眷属</p>
<p>　其心小清凉　　气宣餐饮通　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 