<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞卷第二佛所行赞卷第三(亦云佛本行经)</p>
<p>　　　　马鸣菩萨造</p>
<p>　　　　北凉天竺三藏昙无谶译</p>
<p>　　瓶沙王诣太子品第十</p>
<p>　太子辞王师　　及正法大臣</p>
<p>　冒浪济恒河　　路由灵鹫岩</p>
<p>　藏根于五山　　特秀峙中亭</p>
<p>　林木花果茂　　流泉温凉分</p>
<p>　入彼五山城　　寂静犹升天</p>
<p>　国人见太子　　容德深且明</p>
<p>　少年身光泽　　无比丈夫形</p>
<p>　悉起奇特想　　如见自在幢</p>
<p>　横行为止足　　随后者速驰</p>
<p>　先进悉回顾　　瞻目视无厌</p>
<p>　四体诸相好　　随见目不移</p>
<p>　恭敬来奉迎　　合掌礼问讯</p>
<p>　咸皆大欢喜　　随宜而供养</p>
<p>　瞻仰尊胜颜　　俯愧种种形</p>
<p>　政素轻躁仪　　寂默加肃敬</p>
<p>　结恨心永解　　慈和情顿增</p>
<p>　士女公私业　　一时悉休废</p>
<p>　敬形宗其德　　随观尽忘归</p>
<p>　眉间白毫相　　修广绀青目</p>
<p>　举体金光曜　　清净网缦手</p>
<p>　虽为出家形　　有应圣王相</p>
<p>　王舍城士女　　长幼悉不安</p>
<p>　此人尚出家　　我等何俗欢</p>
<p>　尔时瓶沙王　　处于高观上</p>
<p>　见彼诸士女　　惶惶异常仪</p>
<p>　敕召一外人　　备问何因缘</p>
<p>　恭跪王楼下　　具白所见闻</p>
<p>　昔闻释氏种　　殊特殊胜子</p>
<p>　神慧超世表　　应王领八方</p>
<p>　今出家在此　　众人悉奉迎</p>
<p>　王闻心惊喜　　形留神已驰</p>
<p>　敕使者速还　　伺候进趣宜</p>
<p>　奉教密随从　　瞻察所施为</p>
<p>　澄静端目视　　庠步显真仪</p>
<p>　入里行乞食　　为诸乞士光</p>
<p>　敛形心不乱　　好恶靡不安</p>
<p>　精粗随所得　　持钵归闲林</p>
<p>　食讫漱清流　　乐静安白山</p>
<p>　青林别高崖　　丹华殖其间</p>
<p>　孔雀等众鸟　　翻飞而乱鸣</p>
<p>　法服助鲜明　　如日照扶桑</p>
<p>　使见安住彼　　次第具上闻</p>
<p>　王闻心驰敬　　即敕严驾行</p>
<p>　天冠佩花服　　师子王游步</p>
<p>　简择诸宿重　　安静审谛士</p>
<p>　导从百千众　　云腾升白山</p>
<p>　见菩萨严仪　　寂静诸情根</p>
<p>　端坐山岩室　　如月丽青天</p>
<p>　妙色净端严　　犹若法化身</p>
<p>　虔心肃然发　　恭步渐亲近</p>
<p>　犹如天帝释　　诣摩醯首罗</p>
<p>　敛容执礼仪　　敬问彼和安</p>
<p>　菩萨详而动　　随顺反相酬</p>
<p>　时王劳问毕　　端坐清净石</p>
<p>　瞪瞩瞻神仪　　颜和情交悦</p>
<p>　伏闻名高族　　盛德相承袭</p>
<p>　钦情久蕴积　　今欲决所疑</p>
<p>　日光之元宗　　祚隆已万世</p>
<p>　令德绍遗嗣　　弘广萃于今</p>
<p>　贤明年幼少　　何故而出家</p>
<p>　超世圣王子　　乞食不存荣</p>
<p>　妙体应涂香　　何故服袈裟</p>
<p>　手宜握天下　　反以受薄餐</p>
<p>　若不代父王　　受禅享其土</p>
<p>　吾今分半国　　庶望少留情</p>
<p>　既免逼亲嫌　　时过随所从</p>
<p>　当体我诚言　　贪德为良邻</p>
<p>　或恃名胜族　　才德容貌兼</p>
<p>　不欲降高节　　屈下受人恩</p>
<p>　当给勇健士　　器仗随军资</p>
<p>　自力广收罗　　天下孰不推</p>
<p>　明人知时取　　法财五欲增</p>
<p>　若不获三利　　终始徒劳勤</p>
<p>　崇法舍财色　　财为一分人</p>
<p>　富财舍法欲　　此则保财资</p>
<p>　贫窭而忘法　　五欲孰能欢</p>
<p>　是故三事俱　　德流而道宣</p>
<p>　法财五欲备　　名世大丈夫</p>
<p>　无令圆相身　　徒劳而无功</p>
<p>　曼陀转轮王　　王领四天下</p>
<p>　帝释分半坐　　力不能王天</p>
<p>　今汝佣长臂　　足揽人天境</p>
<p>　我不恃王力　　而欲强相留</p>
<p>　见汝改形好　　爱着出家衣</p>
<p>　既以敬其德　　矜苦惜其人</p>
<p>　今见行乞求　　我愿奉其土</p>
<p>　少壮受五欲　　中年习用财</p>
<p>　年耆诸根熟　　是乃顺法时</p>
<p>　壮年守法财　　必为欲所坏</p>
<p>　老则气虚微　　随顺求寂默</p>
<p>　耆年愧财欲　　行法举世宗</p>
<p>　壮年心轻躁　　驰骋五欲境</p>
<p>　畴侣契缠绵　　情交相感深</p>
<p>　年宿寡绸缪　　顺法者所宗</p>
<p>　五欲悉休废　　增长乐法心</p>
<p>　具崇王者法　　大会奉天神</p>
<p>　当乘神龙背　　受乐上升天</p>
<p>　先胜诸圣王　　严身宝璎珞</p>
<p>　祠祀设大会　　终归受天福</p>
<p>　如是瓶沙王　　种种方便说</p>
<p>　太子志坚固　　不动如须弥　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>