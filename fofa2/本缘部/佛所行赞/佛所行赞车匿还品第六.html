<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞卷第二(亦云佛本行经)</p>
<p>　　　　马鸣菩萨造</p>
<p>　　　　北凉天竺三藏昙无谶译</p>
<p>　　车匿还品第六</p>
<p>　须臾夜已过　　众生眼光出</p>
<p>　顾见林树间　　跋伽仙人处</p>
<p>　林流极清旷　　禽兽亲附人</p>
<p>　太子见心喜　　形劳自然息</p>
<p>　此则为祥瑞　　必获未曾利</p>
<p>　又见彼仙人　　是所应供养</p>
<p>　并自护其仪　　灭除高慢迹</p>
<p>　下马手摩头　　汝今已度我</p>
<p>　慈目视车匿　　犹清凉水洗</p>
<p>　骏足驰若飞　　汝常系马后</p>
<p>　感汝深敬勤　　精勤无懈惓</p>
<p>　余事不足计　　唯取汝真心</p>
<p>　心敬形堪勤　　此二今始见</p>
<p>　人有心至诚　　身力无所堪</p>
<p>　力堪心不至　　汝今二俱备</p>
<p>　捐弃世荣利　　进步随我来</p>
<p>　何人不向利　　无利亲戚离</p>
<p>　汝今空随我　　不求现世报</p>
<p>　夫人生育子　　为以绍宗嗣</p>
<p>　所以奉敬王　　为以报恩养</p>
<p>　一切皆求利　　汝独背利游</p>
<p>　至言不烦多　　今当略告汝</p>
<p>　汝事我已毕　　今且乘马还</p>
<p>　自我长夜来　　所求处今得</p>
<p>　即脱宝璎珞　　以授于车匿</p>
<p>　具持是赐汝　　以慰汝忧悲</p>
<p>　宝冠顶摩尼　　光明照其身</p>
<p>　即脱置掌中　　如日曜须弥</p>
<p>　车匿持此珠　　还归父王所</p>
<p>　持珠礼王足　　以表我虔心</p>
<p>　为我启请王　　愿舍爱恋情</p>
<p>　为脱生老死　　故入苦行林</p>
<p>　亦不求生天　　非无仰恋心</p>
<p>　亦不怀结恨　　唯欲舍忧悲</p>
<p>　长夜集恩爱　　要当有别离</p>
<p>　以有当离故　　故求解脱因</p>
<p>　若得解脱者　　永无离亲期</p>
<p>　为断忧出家　　勿为子生忧</p>
<p>　五欲为忧根　　应忧着欲者</p>
<p>　乃祖诸胜王　　坚固志不移</p>
<p>　今我袭余财　　唯法舍非宜</p>
<p>　夫人命终时　　财产悉遗子</p>
<p>　子多贪俗利　　而我乐法财</p>
<p>　若言年少壮　　非是游学时</p>
<p>　当知求正法　　无时非为时</p>
<p>　无常无定期　　死怨常随伺</p>
<p>　是故我今日　　决定求法时</p>
<p>　如上诸所启　　汝悉为我宣</p>
<p>　唯愿今父王　　不复我顾恋</p>
<p>　若以形毁我　　令王割爱者</p>
<p>　汝慎勿惜言　　使王念不绝</p>
<p>　车匿奉教敕　　悲塞情惛迷</p>
<p>　合掌而胡跪　　还答太子言</p>
<p>　如敕具宣言　　恐更增忧悲</p>
<p>　忧悲增转深　　如象溺深泥</p>
<p>　决定恩爱乖　　有心孰不哀</p>
<p>　金石尚摧碎　　何况溺哀情</p>
<p>　太子长深宫　　少乐身细软</p>
<p>　投身刺棘林　　苦行安可堪</p>
<p>　初命我索马　　下情甚不安</p>
<p>　天神见驱逼　　命我速庄严</p>
<p>　何意令太子　　决定舍深宫</p>
<p>　迦毗罗卫国　　合境生悲痛</p>
<p>　父王年已老　　念子爱亦深</p>
<p>　决定舍出家　　此则非所应</p>
<p>　邪见无父母　　此则无复论</p>
<p>　瞿昙弥长养　　乳哺形枯干</p>
<p>　慈爱难可忘　　莫作背恩人</p>
<p>　婴儿功德母　　胜族能奉事</p>
<p>　得胜而复弃　　此则非胜人</p>
<p>　耶输陀胜子　　嗣国掌正法</p>
<p>　厥年尚幼少　　是亦不应舍</p>
<p>　已违舍父王　　及宗亲眷属</p>
<p>　勿复遗弃我　　要不离尊足</p>
<p>　我心怀汤火　　不堪独还国</p>
<p>　今于空野中　　弃捐太子归</p>
<p>　则同须曼提　　弃舍于罗摩</p>
<p>　今若独还宫　　白王当何言</p>
<p>　合宫同见责　　复以何辞答</p>
<p>　太子向告我　　随方便形毁</p>
<p>　牟尼功德所　　云何而虚说</p>
<p>　我深惭愧故　　舌亦不能言</p>
<p>　设使有所说　　天下谁复信</p>
<p>　若言月光热　　世间有信者</p>
<p>　脱有信太子　　所行非法行</p>
<p>　太子心柔软　　常慈悲一切</p>
<p>　深爱而弃舍　　此则违宿心</p>
<p>　愿可思还宫　　以慰我愚诚</p>
<p>　太子闻车匿　　悲切苦谏言</p>
<p>　心安转坚固　　而复告之曰</p>
<p>　汝今为我故　　而生别离苦</p>
<p>　当舍此悲念　　且自慰其心</p>
<p>　众生各异趣　　乖离理自常</p>
<p>　纵令我今日　　不舍诸亲族</p>
<p>　死至形神乖　　当复云何留</p>
<p>　慈母怀妊我　　深爱常抱苦</p>
<p>　生已即命终　　竟不蒙子养</p>
<p>　存亡各异路　　今为何处求</p>
<p>　旷野茂高树　　众鸟群聚栖</p>
<p>　暮集晨必散　　世间离亦然</p>
<p>　浮云兴高山　　四集盈虚空</p>
<p>　俄而复消散　　人理亦复然</p>
<p>　世间本自乖　　暂会恩爱缠</p>
<p>　如梦中聚散　　不应计我亲</p>
<p>　譬如春生树　　渐长柯叶茂</p>
<p>　秋霜遂零落　　同体尚分离</p>
<p>　况人暂合会　　亲戚岂常俱</p>
<p>　汝且息忧苦　　顺我教而归</p>
<p>　归意犹存我　　且归后更还</p>
<p>　迦毗罗卫人　　闻我心决定</p>
<p>　顾遗念我者　　汝当宣我言</p>
<p>　越度生死海　　然后当来还</p>
<p>　情愿若不果　　身灭山林间</p>
<p>　白马闻太子　　发斯真实言</p>
<p>　屈膝而舐足　　长息泪流连</p>
<p>　轮掌网鞔手　　顺摩白马顶</p>
<p>　汝莫生忧悲　　我今忏谢汝</p>
<p>　良马之勤劳　　其功今已毕</p>
<p>　恶道苦长息　　妙果现于今</p>
<p>　众宝庄严剑　　车匿常执随</p>
<p>　太子拔利剑　　如龙曜光明</p>
<p>　宝冠笼玄发　　合剃置空中</p>
<p>　上升凝虚境　　飘若鸾鸟翔</p>
<p>　忉利诸天下　　执发还天宫</p>
<p>　常欲奉事足　　况今得顶发</p>
<p>　尽心加供养　　至于正法尽</p>
<p>　太子时自念　　庄严具悉除</p>
<p>　唯有素缯衣　　犹非出家仪</p>
<p>　时净居天子　　知太子心念</p>
<p>　化为猎师像　　持弓佩利箭</p>
<p>　身被袈裟衣　　径至太子前</p>
<p>　太子念此衣　　染色清净服</p>
<p>　仙人上标饰　　猎者非所应</p>
<p>　即呼猎师前　　软语而告曰</p>
<p>　汝于此衣服　　贪爱似不深</p>
<p>　以我身上服　　与汝相贸易</p>
<p>　猎师白太子　　非不惜此衣</p>
<p>　用谋诸群鹿　　诱之令见趣</p>
<p>　苟是汝所须　　今当与交易</p>
<p>　猎者既贸衣　　还自复天身</p>
<p>　太子及车匿　　见生奇特想</p>
<p>　此必无事衣　　定非世人服</p>
<p>　内心大欢喜　　于衣倍增敬</p>
<p>　即与车匿别　　被着袈裟衣</p>
<p>　犹若青绛云　　围绕日月轮</p>
<p>　安详而谛步　　入于仙人窟</p>
<p>　车匿自随瞩　　渐隐不复见</p>
<p>　太子舍父王　　眷属及我身</p>
<p>　爱着袈裟衣　　入于苦行林</p>
<p>　举首仰呼天　　迷闷而躃地</p>
<p>　起抱白马颈　　望绝随路归</p>
<p>　徘徊屡反顾　　形往心反驰</p>
<p>　或沉思失魂　　或俯仰垂身</p>
<p>　或倒而复起　　悲泣随路还　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 