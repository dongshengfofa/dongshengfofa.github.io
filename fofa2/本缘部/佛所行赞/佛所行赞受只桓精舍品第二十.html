<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞受只桓精舍品第二十</p>
<p>　世尊已开化　　迦维罗卫人</p>
<p>　随缘度已毕　　与大众俱行</p>
<p>　往憍萨罗国　　诣波斯匿王</p>
<p>　只桓已庄严　　堂舍悉周备</p>
<p>　流泉相灌注　　花果悉敷荣</p>
<p>　水陆众奇鸟　　随类群和鸣</p>
<p>　众美世无比　　若稽罗山宫</p>
<p>　给孤独长者　　眷属寻路迎</p>
<p>　散花烧名香　　奉请入只桓</p>
<p>　手执金龙瓶　　躬跪注长水</p>
<p>　以只桓精舍　　奉施十方僧</p>
<p>　世尊咒愿受　　镇国令久安</p>
<p>　给孤独长者　　福庆流无穷</p>
<p>　时波斯匿王　　闻世尊已至</p>
<p>　严驾出只桓　　敬礼世尊足</p>
<p>　却坐于一面　　合掌白佛言</p>
<p>　不图卑小国　　忽成大吉祥</p>
<p>　恶逆多殃灾　　岂能感大人</p>
<p>　今得睹圣颜　　沐浴饮清化</p>
<p>　鄙虽处凡品　　蒙圣入胜流</p>
<p>　如风拂香林　　气合成薰飙</p>
<p>　众鸟集须弥　　异色齐金光</p>
<p>　得与明人会　　蒙荫而同荣</p>
<p>　野夫供仙人　　生为三足星</p>
<p>　世利皆有尽　　圣利永无穷</p>
<p>　人王多愆咎　　遇圣利常安</p>
<p>　佛知王心至　　乐法如帝释</p>
<p>　唯有二种着　　不能忘财色</p>
<p>　知时知心行　　而为王说法</p>
<p>　恶业卑下士　　见善犹知敬</p>
<p>　况复自在王　　积德乘宿因</p>
<p>　遇佛加恭敬　　此乃非为难</p>
<p>　国素静民安　　非见佛所增</p>
<p>　今当略说法　　大王且谛听</p>
<p>　受持我所说　　见我功果成</p>
<p>　命终形神乖　　亲戚悉别离</p>
<p>　唯有善恶业　　始终而影随</p>
<p>　当崇法王业　　子养于万民</p>
<p>　现世名称流　　命终上升天</p>
<p>　纵情不顺法　　今苦后无欢</p>
<p>　古昔羸马王　　顺法受天福</p>
<p>　金步王行恶　　寿终生恶道</p>
<p>　我今为大王　　略说善恶法</p>
<p>　大要当慈心　　观民犹一子</p>
<p>　不迫亦不害　　善摄持诸根</p>
<p>　舍邪就正路　　不自举下人</p>
<p>　结友于苦行　　勿习邪见朋</p>
<p>　勿恃王威势　　勿听邪佞言</p>
<p>　勿恼诸苦行　　莫踰王正典</p>
<p>　念佛维正法　　调伏非法者</p>
<p>　现为人中上　　德将隆道中</p>
<p>　深思无常想　　身命念念迁</p>
<p>　栖心高胜境　　志求清凉津</p>
<p>　保慈自在乐　　来世增其欢</p>
<p>　传名于旷劫　　必报如来恩</p>
<p>　如人爱甜果　　必种其良栽</p>
<p>　有从明入暗　　有从闇入明</p>
<p>　有闇闇相续　　有明明相因</p>
<p>　智者舍三品　　当学始终明</p>
<p>　言恶群向应　　善唱随者难</p>
<p>　无有不作果　　作者不败亡</p>
<p>　创业不勤习　　至竟莫能为</p>
<p>　素不修善因　　后致乐无斯</p>
<p>　既往无息期　　是故当修善</p>
<p>　自省不为恶　　自作自受故</p>
<p>　犹四石山合　　众生无逃处</p>
<p>　生老病死山　　群生脱无由</p>
<p>　唯有行正法　　出斯苦重山</p>
<p>　世间悉无常　　五欲境如电</p>
<p>　老死锥锋端　　何应习非法</p>
<p>　古昔诸胜王　　犹若自在天</p>
<p>　勇健志腾虚　　暂显已磨灭</p>
<p>　劫火镕须弥　　海水悉枯竭</p>
<p>　况身如泡沫　　而望久存世</p>
<p>　猛风止随蓝　　日光翳须弥</p>
<p>　盛火水所消　　有物悉归灭</p>
<p>　此身无常器　　长夜苦守护</p>
<p>　广资以财色　　放逸生憍慢</p>
<p>　死时忽然至　　挺直如枯木</p>
<p>　明人见斯变　　勤修岂睡眠</p>
<p>　生死独摇机　　不止会堕落</p>
<p>　不习不续乐　　苦报者不为</p>
<p>　不近不胜友　　不学不断智</p>
<p>　学不受有智　　受必令无身</p>
<p>　有身不染境　　染境为大过</p>
<p>　虽生无色天　　不免时迁变</p>
<p>　当学不变身　　不变则无过</p>
<p>　以有此身故　　为众苦之本</p>
<p>　是故诸智者　　息本于无身</p>
<p>　一切众生类　　斯由欲生苦</p>
<p>　是故于欲有　　当生厌离心</p>
<p>　厌离于欲有　　则不受众苦</p>
<p>　虽生色无色　　变易为大患</p>
<p>　以不寂静故　　况不离于欲</p>
<p>　如是观三界　　无常无有主</p>
<p>　众苦常炽然　　智者岂愿乐</p>
<p>　如树盛火然　　众鸟岂群集</p>
<p>　觉者为明士　　离此则无明</p>
<p>　此则开觉士　　离此则非觉</p>
<p>　此则应所作　　离此则不应</p>
<p>　此则为近宗　　离此与理乖</p>
<p>　言此殊胜法　　非在家所应</p>
<p>　此则为非说　　法唯在人弘</p>
<p>　患热入冷水　　一切得清凉</p>
<p>　冥室灯火明　　悉睹于五色</p>
<p>　修道亦如是　　道俗无异方</p>
<p>　或山居堕罪　　或在家升仙</p>
<p>　痴冥为巨海　　邪见为涛波</p>
<p>　群生随爱流　　漂转莫能度</p>
<p>　智慧为轻舟　　坚持三昧正</p>
<p>　方便鼓念楫　　能济无知海</p>
<p>　时王专心听　　一切智所说</p>
<p>　厌薄于俗荣　　知王者无欢</p>
<p>　如逸醉犴象　　醉醒纯熟还</p>
<p>　时有诸外道　　见王信敬佛</p>
<p>　咸求于大王　　与佛决神通</p>
<p>　时王白世尊　　愿从彼所求</p>
<p>　佛即默然许　　种种诸异见</p>
<p>　五通神仙士　　悉来诣佛所</p>
<p>　佛即现神力　　正基坐空中</p>
<p>　普放大光明　　如日耀朝阳</p>
<p>　外道悉降伏　　国民普归宗</p>
<p>　为母说法故　　即升忉利天</p>
<p>　三月处天宫　　普化诸天人</p>
<p>　度母报恩毕　　安居时过还</p>
<p>　诸天众羽从　　乘于七宝阶</p>
<p>　下至阎浮提　　诸佛常下处</p>
<p>　无量诸天人　　乘宫殿随送</p>
<p>　阎浮提君民　　合掌而仰瞻　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>