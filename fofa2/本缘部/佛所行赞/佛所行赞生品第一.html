<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞卷第一(亦云佛本行经)</p>
<p>　　　　马鸣菩萨造</p>
<p>　　　　北凉天竺三藏昙无谶译</p>
<p>　　生品第一</p>
<p>　甘蔗之苗裔　　释迦无胜王</p>
<p>　净财德纯备　　故名曰净饭</p>
<p>　群生乐瞻仰　　犹如初生月</p>
<p>　王如天帝释　　夫人犹舍脂</p>
<p>　执志安如地　　心净若莲花</p>
<p>　假譬名摩耶　　其实无伦比</p>
<p>　于彼象天后　　降神而处胎</p>
<p>　母悉离忧患　　不生幻伪心</p>
<p>　厌恶彼諠俗　　乐处空闲林</p>
<p>　蓝毗尼胜园　　流泉花果茂</p>
<p>　寂静顺禅思　　启王请游彼</p>
<p>　王知其志愿　　而生奇特想</p>
<p>　敕内外眷属　　俱诣彼园林</p>
<p>　尔时摩耶后　　自知产时至</p>
<p>　偃寝安胜床　　百千婇女侍</p>
<p>　时四月八日　　清和气调适</p>
<p>　斋戒修净德　　菩萨右胁生</p>
<p>　大悲救世间　　不令母苦恼</p>
<p>　优留王股生　　畀偷王手生</p>
<p>　曼陀王顶生　　伽叉王腋生</p>
<p>　菩萨亦如是　　诞从右胁生</p>
<p>　渐渐从胎出　　光明普照耀</p>
<p>　如从虚空堕　　不由于生门</p>
<p>　修德无量劫　　自知生不死</p>
<p>　安谛不倾动　　明显妙端严</p>
<p>　晃然后胎现　　犹如日初升</p>
<p>　观察极明耀　　而不害眼根</p>
<p>　纵视而不耀　　如观空中月</p>
<p>　自身光照耀　　如日夺灯明</p>
<p>　菩萨真金身　　普照亦如是</p>
<p>　正真心不乱　　安庠行七步</p>
<p>　足下安平趾　　炳彻犹七星</p>
<p>　兽王师子步　　观察于四方</p>
<p>　通达真实义　　堪能如是说</p>
<p>　此生为佛生　　则为后边生</p>
<p>　我唯此一生　　当度于一切</p>
<p>　应时虚空中　　净水双流下</p>
<p>　一温一清凉　　灌顶令身乐</p>
<p>　安处宝宫殿　　卧于琉璃床</p>
<p>　天王金华手　　奉持床四足</p>
<p>　诸天于空中　　执持宝盖侍</p>
<p>　承威神赞叹　　劝发成佛道</p>
<p>　诸龙王欢喜　　渴仰殊胜法</p>
<p>　曾奉过去佛　　今得值菩萨</p>
<p>　散曼陀罗花　　专心乐供养</p>
<p>　如来出兴世　　净居天欢喜</p>
<p>　已除爱欲欢　　为法而欣悦</p>
<p>　众生没苦海　　令得解脱故</p>
<p>　须弥宝山王　　坚持此大地</p>
<p>　菩萨出兴世　　功德风所飘</p>
<p>　普皆大震动　　如风鼓浪舟</p>
<p>　栴檀细末香　　众宝莲花藏</p>
<p>　风吹随空流　　缤纷而乱坠</p>
<p>　天衣从空下　　触身生妙乐</p>
<p>　日月如常度　　光耀倍增明</p>
<p>　世界诸火光　　无薪自炎炽</p>
<p>　净水清凉井　　前后自然生</p>
<p>　中宫婇女众　　怪叹未曾有</p>
<p>　竞赴而饮浴　　皆起安乐想</p>
<p>　无量部多天　　乐法悉云集</p>
<p>　于蓝毗尼园　　遍满林树间</p>
<p>　奇特众妙花　　非时而敷荣</p>
<p>　凶暴众生类　　一时生慈心</p>
<p>　世间诸疾病　　不疗自然除</p>
<p>　乱鸣诸禽兽　　恬默寂无声</p>
<p>　万川皆停流　　浊水悉澄清</p>
<p>　空中无云翳　　天鼓自然鸣</p>
<p>　一切诸世间　　悉得安隐乐</p>
<p>　犹如荒难国　　忽得贤明主</p>
<p>　菩萨所以生　　为济世众苦</p>
<p>　唯彼魔天王　　震动大忧恼</p>
<p>　父王见生子　　奇特未曾有</p>
<p>　素性虽安重　　惊骇改常容</p>
<p>　二息交胸起　　一喜复一惧</p>
<p>　夫人见其子　　不由常道生</p>
<p>　女人性怯弱　　[怡-台+求]惕怀冰炭</p>
<p>　不别吉凶相　　反更生忧怖</p>
<p>　长宿诸母人　　互乱祈神明</p>
<p>　各请常所事　　愿令太子安</p>
<p>　时彼林中有　　知相婆罗门</p>
<p>　威仪具多闻　　才辩高名称</p>
<p>　见相心欢喜　　踊跃未曾有</p>
<p>　知王心惊怖　　白王以真实</p>
<p>　人生于世间　　唯求殊胜子</p>
<p>　王今如满月　　应生大欢喜</p>
<p>　今生奇特子　　必光显宗族</p>
<p>　安心自欣庆　　莫生余疑虑</p>
<p>　灵祥集家国　　从今转休盛</p>
<p>　所生殊胜子　　必为世间救</p>
<p>　惟此上士身　　金色妙光明</p>
<p>　如是殊胜相　　必成等正觉</p>
<p>　若习乐世间　　必作转轮王</p>
<p>　普为大地主　　勇猛正法治</p>
<p>　王领四天下　　统御一切王</p>
<p>　犹如世光明　　日光为最胜</p>
<p>　若处于山林　　专心求解脱</p>
<p>　成就实智慧　　普照于世间</p>
<p>　譬如须弥山　　普为诸山王</p>
<p>　众宝金为最　　众流海为最</p>
<p>　诸宿月为最　　诸明日为最</p>
<p>　如来处世间　　两足中为最</p>
<p>　净目修且广　　上下瞬长睫</p>
<p>　瞪瞩绀青色　　明焕半月形</p>
<p>　此相云何非　　平等殊胜目</p>
<p>　时王告二生　　若如汝所说</p>
<p>　如此奇特相　　以何因缘故</p>
<p>　不应于先王　　乃现于我世</p>
<p>　婆罗门白王　　不应如是说</p>
<p>　多闻与智慧　　名称及事业</p>
<p>　如是四事者　　不应顾先后</p>
<p>　物性之所生　　各从因缘起</p>
<p>　今当说诸譬　　王今且谛听</p>
<p>　毗求央耆罗　　此二仙人族</p>
<p>　经历久远世　　各生殊异子</p>
<p>　毗利诃钵低　　及与儵迦罗</p>
<p>　能造帝王论　　不从先族来</p>
<p>　萨罗萨仙人　　经论久断绝</p>
<p>　而生婆罗婆　　续复明经论</p>
<p>　现在知见生　　不必由先胄</p>
<p>　毗耶娑仙人　　多造诸经论</p>
<p>　末后胤跋弥　　广集偈章句</p>
<p>　阿低利仙人　　不解医方论</p>
<p>　后生阿低离　　善能治百病</p>
<p>　二生驹尸仙　　不闲外道论</p>
<p>　后伽提那王　　悉解外道法</p>
<p>　甘蔗王始族　　不能制海潮</p>
<p>　至娑伽罗王　　生育千王子</p>
<p>　能制大海潮　　使不越常限</p>
<p>　阇那驹仙人　　无师得禅道</p>
<p>　凡得名称者　　皆生于自力</p>
<p>　或先胜后劣　　或先劣后胜</p>
<p>　帝王诸神仙　　不必承本族</p>
<p>　是故诸世间　　不应顾先后</p>
<p>　大王今如是　　应生欢喜心</p>
<p>　以心欢喜故　　永离于疑惑</p>
<p>　王闻仙人说　　欢喜增供养</p>
<p>　我今生胜子　　当绍转轮位</p>
<p>　我年已朽迈　　出家修梵行</p>
<p>　无令圣王子　　舍世游山林</p>
<p>　时近处园中　　有苦行仙人</p>
<p>　名曰阿私陀　　善解于相法</p>
<p>　来诣王宫门　　王谓梵天应</p>
<p>　苦行乐正法　　此二相俱现</p>
<p>　梵行相具足　　时王大欢喜</p>
<p>　即请入宫内　　恭敬设供养</p>
<p>　将入内宫中　　唯乐见王子</p>
<p>　虽有婇女众　　如在空闲林</p>
<p>　安处正法座　　加敬尊奉事</p>
<p>　如安低牒王　　奉事波尸吒</p>
<p>　时王白仙人　　我今得大利</p>
<p>　劳屈大仙人　　辱来摄受我</p>
<p>　诸有所应为　　唯愿时教敕</p>
<p>　如是劝请已　　仙人大欢喜</p>
<p>　善哉常胜王　　众德悉皆备</p>
<p>　爱乐来求者　　惠施崇正法</p>
<p>　仁智殊胜族　　谦恭善随顺</p>
<p>　宿殖众妙因　　胜果现于今</p>
<p>　汝当听我说　　今者来因缘</p>
<p>　我从日道来　　闻空中天说</p>
<p>　言王生太子　　当成正觉道</p>
<p>　并见先瑞相　　今故来到此</p>
<p>　欲观释迦王　　建立正法幢</p>
<p>　王闻仙人说　　决定离疑网</p>
<p>　命持太子出　　以示于仙人</p>
<p>　仙人观太子　　足下千辐轮</p>
<p>　手足网缦指　　眉间白毫跱</p>
<p>　马藏隐密相　　容色炎光明</p>
<p>　见生未曾想　　流泪长叹息</p>
<p>　王见仙人泣　　念子心战栗</p>
<p>　气结盈心胸　　惊悸不自安</p>
<p>　不觉从坐起　　稽首仙人足</p>
<p>　而白仙人言　　此子生奇特</p>
<p>　容貌极端严　　天人殆不异</p>
<p>　汝言人中上　　何故生忧悲</p>
<p>　将非短寿子　　生我忧悲乎</p>
<p>　久渴得甘露　　而反复失耶</p>
<p>　将非失财宝　　丧家亡国乎</p>
<p>　若有胜子存　　国嗣有所寄</p>
<p>　我死时心悦　　安乐生他世</p>
<p>　犹如人两目　　一眠而一觉</p>
<p>　莫如秋霜花　　虽敷而无实</p>
<p>　人于亲族中　　爱深无过子</p>
<p>　宜时为记说　　令我得苏息</p>
<p>　仙人知父王　　心怀大忧惧</p>
<p>　即告言大王　　王今勿恐怖</p>
<p>　前已语大王　　慎勿自生疑</p>
<p>　今相犹如前　　不应怀异想</p>
<p>　自惟我年暮　　悲慨泣叹耳</p>
<p>　今我临终时　　此子应世生</p>
<p>　为尽生故生　　斯人难得遇</p>
<p>　当舍圣王位　　不着五欲境</p>
<p>　精勤修苦行　　开觉得真实</p>
<p>　常为诸群生　　灭除痴冥障</p>
<p>　于世永炽燃　　智慧日光明</p>
<p>　众生没苦海　　众病为聚沫</p>
<p>　衰老为巨浪　　死为海洪涛</p>
<p>　乘轻智慧舟　　渡此众流难</p>
<p>　智慧溯流水　　净戒为傍岸</p>
<p>　三昧清凉池　　正受众奇鸟</p>
<p>　如此甚深广　　正法之大河</p>
<p>　渴爱诸群生　　饮之以苏息</p>
<p>　染着五欲境　　众苦所驱迫</p>
<p>　迷生死旷野　　莫知所归趣</p>
<p>　菩萨出世间　　为通解脱道</p>
<p>　世间贪欲火　　境界薪炽然</p>
<p>　兴发大悲云　　法雨雨令灭</p>
<p>　痴闇门重扇　　贪欲为关钥</p>
<p>　闭塞诸群生　　出要解脱门</p>
<p>　金刚智慧镊　　拔恩爱逆钻</p>
<p>　愚痴网自缠　　穷苦无所依</p>
<p>　法王出世间　　能解众生缚</p>
<p>　王莫以此子　　自生忧悲患</p>
<p>　当忧彼众生　　着欲违正法</p>
<p>　我今老死坏　　远离圣功德</p>
<p>　虽得诸禅定　　而不获其利</p>
<p>　于此菩萨所　　竟不闻正法</p>
<p>　身坏命终后　　必生三难天</p>
<p>　王及诸眷属　　闻彼仙人说</p>
<p>　知其自忧叹　　恐怖悉以除</p>
<p>　生此奇特子　　我心得大安</p>
<p>　出家舍世荣　　修习仙人道</p>
<p>　遂不绍国位　　复令我不悦</p>
<p>　尔时彼仙人　　向王真实说</p>
<p>　必如王所虑　　当成正觉道</p>
<p>　于王眷属中　　安慰众心已</p>
<p>　自以己神力　　腾虚而远逝</p>
<p>　尔时白净王　　见子奇特相</p>
<p>　又闻阿私陀　　决定真实说</p>
<p>　于子心敬重　　珍护兼常念</p>
<p>　大赦于天下　　牢狱悉解脱</p>
<p>　世人生子法　　随宜取舍事</p>
<p>　依诸经方论　　一切悉皆为</p>
<p>　生子满十日　　安隐心已泰</p>
<p>　普祠诸天神　　广施于有道</p>
<p>　沙门婆罗门　　咒愿祈吉福</p>
<p>　嚫施诸群臣　　及国中贫乏</p>
<p>　村城婇女众　　牛马象财钱</p>
<p>　各随彼所须　　一切皆给与</p>
<p>　卜择选良时　　迁子还本宫</p>
<p>　二饭白净牙　　七宝庄严舆</p>
<p>　杂色珠绞络　　明焰极光泽</p>
<p>　夫人抱太子　　周匝礼天神</p>
<p>　然后升宝舆　　婇女众随侍</p>
<p>　王与诸臣民　　一切俱导从</p>
<p>　犹如天帝释　　诸天众围绕</p>
<p>　如摩醯首罗　　忽生六面子</p>
<p>　设种种众具　　供给及请福</p>
<p>　今王生太子　　设众具亦然</p>
<p>　毗沙门天王　　生那罗鸠婆</p>
<p>　一切诸天众　　皆悉大欢喜</p>
<p>　王今生太子　　迦毗罗卫国</p>
<p>　一切诸人民　　欢喜亦如是　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 