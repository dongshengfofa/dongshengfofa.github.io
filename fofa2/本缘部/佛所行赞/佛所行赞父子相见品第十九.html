<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞父子相见品第十九</p>
<p>　佛于摩竭国　　化种种异道</p>
<p>　悉从一味法　　如日映众星</p>
<p>　出彼五山城　　与千弟子俱</p>
<p>　前后眷属从　　往诣尼金山</p>
<p>　近伽维罗卫　　而生报恩心</p>
<p>　当修法供养　　以奉于父王</p>
<p>　王师及大臣　　先遣伺候人</p>
<p>　常寻从左右　　瞻察其进止</p>
<p>　知佛欲还国　　驱驰而先白</p>
<p>　太子远游学　　愿满今来还</p>
<p>　王闻大欢喜　　严驾即出迎</p>
<p>　举国诸士庶　　悉皆从王行</p>
<p>　渐近遥见佛　　光相倍昔容</p>
<p>　处于大众中　　犹如梵天王</p>
<p>　下车而徐进　　恐为法留难</p>
<p>　瞻颜内欣踊　　口莫知所言</p>
<p>　顾贪居俗累　　子超然登仙</p>
<p>　虽子居道尊　　未知称何名</p>
<p>　自惟久思渴　　今日无由宣</p>
<p>　子今默然坐　　安隐不改容</p>
<p>　久别无感情　　令我心独悲</p>
<p>　如人久虚渴　　路逢清冷泉</p>
<p>　奔驰而欲饮　　临泉忽枯渴</p>
<p>　今我见其子　　犹是本光颜</p>
<p>　心疏气高绝　　都无荫流心</p>
<p>　抑情虚望断　　如渴对枯泉</p>
<p>　未见繁想驰　　对目则无欢</p>
<p>　如人念离亲　　忽见画形像</p>
<p>　应王四天下　　犹若曼陀王</p>
<p>　汝今行乞食　　斯道何足荣</p>
<p>　安静如须弥　　光相如日明</p>
<p>　庠行牛王步　　无畏师子吼</p>
<p>　不受四天封　　乞求而养身</p>
<p>　佛知父王心　　犹存于子想</p>
<p>　为开其心故　　并哀一切众</p>
<p>　神足升虚空　　两手捧日月</p>
<p>　游行于空中　　种种作异变</p>
<p>　或分身无量　　还复合为一</p>
<p>　或入水如地　　或入地如水</p>
<p>　石壁不碍身　　左右出水火</p>
<p>　父王大欢喜　　父子情悉除</p>
<p>　空中莲花座　　而为王说法</p>
<p>　知王心慈念　　为子增忧悲</p>
<p>　缠绵爱念子　　宜应速除灭</p>
<p>　息爱静其心　　受我子养法</p>
<p>　人子所未奉　　今以奉父王</p>
<p>　父未从子得　　今从子得之</p>
<p>　人王之奇特　　天王亦希有</p>
<p>　胜妙甘露道　　今以奉大王</p>
<p>　自业业受生　　业依业果报</p>
<p>　当知业因果　　勤习度世业</p>
<p>　谛观于世间　　唯业为良朋</p>
<p>　亲戚及与身　　深爱相恋慕</p>
<p>　命终神独往　　唯业良朋随</p>
<p>　轮回于五趣　　三业三种生</p>
<p>　爱欲为其因　　种种类差别</p>
<p>　今当竭其力　　净治身口业</p>
<p>　昼夜勤修习　　息乱心寂然</p>
<p>　唯此为己利　　离此悉非我</p>
<p>　当知三界有　　犹若海涛波</p>
<p>　难乐难习近　　当修第四业</p>
<p>　生死五道轮　　犹众星旋转</p>
<p>　诸天亦迁变　　人中岂得常</p>
<p>　涅槃为最安　　禅寂乐中胜</p>
<p>　人王五欲乐　　危险多恐怖</p>
<p>　犹毒蛇同居　　何有须臾欢</p>
<p>　明人见世间　　如盛火围绕</p>
<p>　恐怖无暂安　　求离生老死</p>
<p>　无尽寂静处　　慧者之所居</p>
<p>　不须利器仗　　象马以兵车</p>
<p>　调伏贪恚痴　　天下敌无胜</p>
<p>　知苦断苦因　　证灭修方便</p>
<p>　正觉四真谛　　恶趣恐怖除</p>
<p>　先现妙神通　　令王心欢喜</p>
<p>　信乐情已深　　堪为正法器</p>
<p>　合掌而赞叹　　奇哉誓果成</p>
<p>　奇哉大苦离　　奇哉饶益我</p>
<p>　虽先增忧悲　　缘悲故获利</p>
<p>　奇哉我今日　　生子果报成</p>
<p>　宜舍胜妙乐　　宜精勤习苦</p>
<p>　宜离亲族荣　　宜割恩爱情</p>
<p>　古昔诸仙王　　唐苦而无功</p>
<p>　清凉安隐处　　汝今悉已获</p>
<p>　自安而安彼　　大悲济众生</p>
<p>　昔本住世间　　为转轮王者</p>
<p>　无自在神通　　令我心开解</p>
<p>　亦无此妙法　　使我今日欢</p>
<p>　设为转轮王　　生死绪不绝</p>
<p>　今已绝生死　　轮回大苦灭</p>
<p>　能为众生类　　广说甘露法</p>
<p>　如此妙神通　　智慧甚深广</p>
<p>　永灭生死苦　　为天人之上</p>
<p>　虽居圣王位　　终不获斯利</p>
<p>　如是赞叹已　　法爱增恭敬</p>
<p>　居王父尊位　　谦卑稽首礼</p>
<p>　国中诸人民　　睹佛神通力</p>
<p>　闻说深妙法　　兼见王敬重</p>
<p>　合掌头面礼　　悉生奇特想</p>
<p>　厌患居俗累　　咸生出家心</p>
<p>　释种诸王子　　心悟道果成</p>
<p>　悉厌世荣乐　　舍亲爱出家</p>
<p>　阿难陀难陀　　金毗阿那律</p>
<p>　难图跋难陀　　及军荼陀那</p>
<p>　如是等上首　　及余释种子</p>
<p>　悉从于佛教　　受法为弟子</p>
<p>　匡国大臣子　　优陀夷为首</p>
<p>　与诸王子俱　　随次而出家</p>
<p>　又阿低梨子　　名曰优波离</p>
<p>　见彼诸王子　　大臣子出家</p>
<p>　心感情开解　　亦受出家法</p>
<p>　父王见其子　　神力诸功德</p>
<p>　自亦入清流　　甘露正法门</p>
<p>　舍王位国土　　禅一甘露饭</p>
<p>　闲居修静默　　处宫习王仙</p>
<p>　如来悉随摄　　本族知识已</p>
<p>　道中颜和悦　　亲戚欢喜随</p>
<p>　时至应乞食　　入迦维罗卫</p>
<p>　城中诸士女　　惊喜举声唱</p>
<p>　悉达阿罗陀　　学道成而归</p>
<p>　内外转相告　　巨细驰出看</p>
<p>　门户窗牖中　　比肩而侧目</p>
<p>　见佛身相好　　光明甚晖曜</p>
<p>　外着袈裟衣　　身光内彻照</p>
<p>　犹如日圆轮　　内外相映发</p>
<p>　观者心悲喜　　合掌涕泪流</p>
<p>　见佛庠序步　　敛形摄诸根</p>
<p>　妙身显法仪　　敬惜增悲叹</p>
<p>　剃发毁形好　　身被染色衣</p>
<p>　堂堂仪雅容　　束身视地行</p>
<p>　应戴羽宝盖　　手揽飞龙辔</p>
<p>　如何冒游尘　　执钵而行乞</p>
<p>　艺足伏怨敌　　貌足婇女欢</p>
<p>　华服冠天冠　　黎民咸首阳</p>
<p>　如何屈茂容　　拘心制其形</p>
<p>　舍妙欲光服　　素身着染衣</p>
<p>　见何相何求　　与世五欲怨</p>
<p>　舍贤妻爱子　　乐独而孤游</p>
<p>　难哉彼贤妃　　长夜抱忧思</p>
<p>　而今闻出家　　性命犹能全</p>
<p>　不审净饭王　　竟见此子不</p>
<p>　见其妙相身　　毁形而出家</p>
<p>　怨家犹痛惜　　父见岂能安</p>
<p>　爱子罗睺罗　　泣涕常悲恋</p>
<p>　见无抚慰心　　用学此道为</p>
<p>　诸明相法者　　咸言太子生</p>
<p>　具足大人相　　应享食四海</p>
<p>　观今之所为　　斯则皆虚谈</p>
<p>　如是比众多　　纷纭而乱说</p>
<p>　如来心无著　　无欣亦无戚</p>
<p>　慈悲愍众生　　欲令脱贫苦</p>
<p>　增长彼善根　　并为当来世</p>
<p>　显其少欲迹　　兼除俗尘谤</p>
<p>　入贫里乞食　　精粗任所得</p>
<p>　巨细不择门　　满钵归山林　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 