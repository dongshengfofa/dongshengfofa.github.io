<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞离欲品第四</p>
<p>　太子入园林　　众女来奉迎</p>
<p>　并生希遇想　　竞媚进幽诚</p>
<p>　各尽伎姿态　　供侍随所宜</p>
<p>　或有执手足　　或遍摩其身</p>
<p>　或复对言笑　　或现忧戚容</p>
<p>　规以悦太子　　令生爱乐心</p>
<p>　众女见太子　　光颜状天身</p>
<p>　不假诸饰好　　素体踰庄严</p>
<p>　一切皆瞻仰　　谓月天子来</p>
<p>　种种设方便　　不动菩萨心</p>
<p>　更互相顾视　　抱愧寂无言</p>
<p>　有婆罗门子　　名曰优陀夷</p>
<p>　谓诸婇女言　　汝等悉端正</p>
<p>　聪明多技术　　色力亦不常</p>
<p>　兼解诸世间　　隐秘随欲方</p>
<p>　容色世希有　　状如王女形</p>
<p>　天见舍妃后　　神仙为之倾</p>
<p>　如何人王子　　不能感其情</p>
<p>　今此王太子　　持心虽坚固</p>
<p>　清净德纯备　　不胜女人力</p>
<p>　古昔孙陀利　　能坏大仙人</p>
<p>　令习于爱欲　　以足蹈其顶</p>
<p>　长苦行瞿昙　　亦为天后坏</p>
<p>　胜渠仙人子　　习欲随沿流</p>
<p>　毗尸婆梵仙　　修道十千岁</p>
<p>　深着于天后　　一日顿破坏</p>
<p>　如彼诸美女　　力胜诸梵行</p>
<p>　况汝等技术　　不能感王子</p>
<p>　当更勤方便　　勿令绝王嗣</p>
<p>　女人性虽贱　　尊荣随胜天</p>
<p>　何不尽其术　　令彼生染心</p>
<p>　尔时婇女众　　庆闻优陀说</p>
<p>　增其踊悦心　　如鞭策良马</p>
<p>　往到太子前　　各进种种术</p>
<p>　歌舞或言笑　　扬眉露白齿</p>
<p>　美目相眄睐　　轻衣现素身</p>
<p>　妖摇而徐步　　诈亲渐习近</p>
<p>　情欲实其心　　兼奉大王旨</p>
<p>　慢形媟隐陋　　忘其惭愧情</p>
<p>　太子心坚固　　傲然不改容</p>
<p>　犹如大龙象　　群象众园绕</p>
<p>　不能乱其心　　处众若闲居</p>
<p>　犹如天帝释　　诸天女围绕</p>
<p>　太子在园林　　围绕亦如是</p>
<p>　或为整衣服　　或为洗手足</p>
<p>　或以香涂身　　或以华严饰</p>
<p>　或为贯璎珞　　或有扶抱身</p>
<p>　或为安枕席　　或倾身密语</p>
<p>　或世俗调戏　　或说众欲事</p>
<p>　或作诸欲形　　规以动其心</p>
<p>　菩萨心清净　　坚固难可转</p>
<p>　闻诸婇女说　　不忧亦不喜</p>
<p>　倍生厌思惟　　叹此为奇怪</p>
<p>　始知诸女人　　欲心盛如是</p>
<p>　不知少壮色　　俄顷老死坏</p>
<p>　哀哉此大惑　　愚痴覆其心</p>
<p>　当思老病死　　昼夜勤勖励</p>
<p>　锋刃临其颈　　如何犹嬉笑</p>
<p>　见他老病死　　不知自观察</p>
<p>　是则泥木人　　当有何心虑</p>
<p>　如空野双树　　华叶俱茂盛</p>
<p>　一已被斩伐　　第二不知怖</p>
<p>　此等诸人辈　　无心亦如是</p>
<p>　尔时优陀夷　　来至太子所</p>
<p>　见宴默禅思　　心无五欲想</p>
<p>　即白太子言　　大王先见敕</p>
<p>　为子作良友　　今当奉诚言</p>
<p>　朋友有三种　　能除不饶益</p>
<p>　成人饶益事　　遭难不遗弃</p>
<p>　我既名善友　　弃舍丈夫义</p>
<p>　言不尽所怀　　何名为三益</p>
<p>　今故说真言　　以表我丹诚</p>
<p>　年在于盛时　　容色得充备</p>
<p>　不重于女人　　斯非胜人体</p>
<p>　正使无实心　　宜应方便纳</p>
<p>　当生软下心　　随顺取其意</p>
<p>　爱欲增憍慢　　无过于女人</p>
<p>　且今心虽背　　法应方便随</p>
<p>　顺女心为乐　　顺为庄严具</p>
<p>　若人离于顺　　如树无花果</p>
<p>　何故应随顺　　摄受其事故</p>
<p>　已得难得境　　勿起轻易想</p>
<p>　欲为最第一　　天犹不能忘</p>
<p>　帝释尚私通　　瞿昙仙人妻</p>
<p>　阿伽陀仙人　　长夜修苦行</p>
<p>　为以求天后　　而遂愿不果</p>
<p>　婆罗堕仙人　　及与月天子</p>
<p>　婆罗舍仙人　　与迦宾阇罗</p>
<p>　如是比众多　　悉为女人坏</p>
<p>　况今自境界　　而不能娱乐</p>
<p>　宿世殖德本　　得此妙众具</p>
<p>　世间皆乐着　　而心反不珍</p>
<p>　尔时王太子　　闻友优陀夷</p>
<p>　甜辞利口辩　　善说世间相</p>
<p>　答言优陀夷　　感汝诚心说</p>
<p>　我今当语汝　　且复留心听</p>
<p>　不薄妙境界　　亦知世人乐</p>
<p>　但见无常相　　故生患累心</p>
<p>　若此法常存　　无老病死苦</p>
<p>　我亦应受乐　　终无厌离心</p>
<p>　若令诸女色　　至竟无衰变</p>
<p>　爱欲虽为过　　犹可留人情</p>
<p>　人有老病死　　彼应自不乐</p>
<p>　何况于他人　　而生染着心</p>
<p>　非常五欲境　　自身俱亦然</p>
<p>　而生爱乐心　　此则同禽兽</p>
<p>　汝所引诸仙　　习着五欲者</p>
<p>　彼即可厌患　　习欲故磨灭</p>
<p>　又称彼胜士　　乐着五欲境</p>
<p>　亦复同磨灭　　当知彼非胜</p>
<p>　若言假方便　　随顺习近者</p>
<p>　习则真染着　　何名为方便</p>
<p>　虚诳伪随顺　　是事我不为</p>
<p>　真实随顺者　　是则为非法</p>
<p>　此心难裁抑　　随事即生着</p>
<p>　着则不见过　　如何方便随</p>
<p>　处顺而心乖　　此理我不见</p>
<p>　如是老病死　　大苦之积聚</p>
<p>　令我坠其中　　此非知识说</p>
<p>　呜呼优陀夷　　真为大肝胆</p>
<p>　生老病死患　　此苦甚可畏</p>
<p>　眼见悉朽坏　　而犹乐追逐</p>
<p>　今我至儜劣　　其心亦狭小</p>
<p>　思惟老病死　　卒至不预期</p>
<p>　昼夜忘睡眠　　何由习五欲</p>
<p>　老病死炽然　　决定至无疑</p>
<p>　犹不知忧戚　　真为木石心</p>
<p>　太子为优陀　　种种巧方便</p>
<p>　说欲为深患　　不觉至日暮</p>
<p>　时诸婇女众　　伎乐庄严具</p>
<p>　一切悉无用　　惭愧还入城</p>
<p>　太子见园林　　庄严悉休废</p>
<p>　伎女尽还归　　其处尽虚寂</p>
<p>　倍增非常想　　俯仰还本宫</p>
<p>　父王闻太子　　心绝于五欲</p>
<p>　极生大忧苦　　如利刺贯心</p>
<p>　即召诸群臣　　问欲设何方</p>
<p>　咸言非五欲　　所能留其心　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>