<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞转法轮品第十五</p>
<p>　如来善寂静　　光明显照曜</p>
<p>　严仪独游步　　犹若大众随</p>
<p>　道逢一梵志　　其名忧波迦</p>
<p>　执持比丘仪　　恭立于路傍</p>
<p>　欣遇未曾有　　合掌而启问</p>
<p>　群生皆染着　　而有无著容</p>
<p>　世间心动摇　　而独静诸根</p>
<p>　光颜如满月　　似味甘露津</p>
<p>　容貌大人相　　慧力自在王</p>
<p>　所作必已办　　为宗禀何师</p>
<p>　答言我无师　　无宗无所胜</p>
<p>　自悟甚深法　　得人所不得</p>
<p>　人之所应觉　　举世无觉者</p>
<p>　我今悉自觉　　是故名正觉</p>
<p>　烦恼如怨家　　伏以智慧剑</p>
<p>　是故世所称　　名之为最胜</p>
<p>　当诣波罗奈　　击甘露法鼓</p>
<p>　无慢不存名　　亦不求利乐</p>
<p>　唯为宣正法　　拔济苦众生</p>
<p>　以昔发弘誓　　度诸未度者</p>
<p>　誓果成于今　　当遂其本愿</p>
<p>　当财自供已　　不称名义士</p>
<p>　兼利于天下　　乃名大丈夫</p>
<p>　临危不济溺　　岂云勇健士</p>
<p>　疾病不救疗　　何名为良医</p>
<p>　见迷不示路　　孰云善导师</p>
<p>　如灯照幽冥　　无心而自明</p>
<p>　如来然慧灯　　无诸求欲情</p>
<p>　钻燧必得火　　穴中风自然</p>
<p>　穿地必得水　　此皆理自然</p>
<p>　一切诸牟尼　　成道必伽耶</p>
<p>　亦同迦尸国　　而转正法轮</p>
<p>　梵志忧波迦　　呜呼叹奇特</p>
<p>　随心先所期　　从路各分乖</p>
<p>　计念未曾有　　步步顾踟蹰</p>
<p>　如来渐前行　　至于迦尸城</p>
<p>　其地胜庄严　　如天帝释宫</p>
<p>　恒河波罗奈　　二水双流间</p>
<p>　林木花果茂　　禽兽同群游</p>
<p>　闲寂无喧俗　　古仙人所居</p>
<p>　如来光照耀　　倍增其鲜明</p>
<p>　憍邻如族子　　次十力迦叶</p>
<p>　三名婆涩波　　四阿湿波誓</p>
<p>　五名跋陀罗　　习苦乐山林</p>
<p>　远见如来至　　集坐共议言</p>
<p>　瞿昙染世乐　　放舍诸苦行</p>
<p>　今复还至此　　慎勿起奉迎</p>
<p>　亦莫礼问讯　　供给其所须</p>
<p>　已坏本誓故　　不应受供养</p>
<p>　凡人见来宾　　应修先后宜</p>
<p>　且为设床座　　任彼之所安</p>
<p>　作此要言已　　各各正基坐</p>
<p>　如来渐次至　　不觉违要言</p>
<p>　有请让其坐　　有为摄衣钵</p>
<p>　有为洗摩足　　有请问所须</p>
<p>　如是等种种　　尊敬师奉事</p>
<p>　唯不舍其族　　犹称瞿昙名</p>
<p>　世尊告彼言　　莫称我本性</p>
<p>　于阿罗呵所　　而生[蓺/衣]慢言</p>
<p>　于敬不敬者　　我心悉平等</p>
<p>　汝等心不恭　　当自招其罪</p>
<p>　佛能度世间　　是故称为佛</p>
<p>　于一切众生　　等心如子想</p>
<p>　而称本名字　　如得慢父罪</p>
<p>　佛以大悲心　　哀愍而告彼</p>
<p>　彼率愚騃心　　不信正真觉</p>
<p>　言先修苦行　　犹尚无所得</p>
<p>　今恣身口乐　　何因得成佛</p>
<p>　如是等疑惑　　不信得佛道</p>
<p>　究竟真实义　　一切智具足</p>
<p>　如来即为彼　　略说其要道</p>
<p>　愚夫习苦行　　乐行悦诸根</p>
<p>　见彼二差别　　斯则为大过</p>
<p>　非是正真道　　以违解脱故</p>
<p>　疲身修苦行　　其心犹驰乱</p>
<p>　尚不生世智　　况能超诸根</p>
<p>　如以水燃灯　　终无破闇期</p>
<p>　疲身修慧灯　　不能坏愚痴</p>
<p>　朽木而求火　　徒劳而弗获</p>
<p>　钻鐩人方便　　即得火为用</p>
<p>　求道非苦身　　而得甘露法</p>
<p>　着欲为非义　　愚痴障慧明</p>
<p>　尚不了经论　　况得离欲道</p>
<p>　如人得重病　　食不随病食</p>
<p>　无知之重病　　着欲岂能除</p>
<p>　放火于旷野　　干草增猛风</p>
<p>　火盛孰能灭　　贪爱火亦然</p>
<p>　我已离二边　　心存于中道</p>
<p>　众苦毕竟息　　安静离诸过</p>
<p>　正见踰日光　　平等觉观佛</p>
<p>　正语为舍宅　　游戏正业林</p>
<p>　正命为丰姿　　方便正修涂</p>
<p>　正念为城郭　　正定为床座</p>
<p>　八道坦平正</p>
<p>　免脱生死苦　　从此涂出者</p>
<p>　所作已究竟　　不堕于此彼</p>
<p>　二世苦数中　　三界纯苦聚</p>
<p>　唯此道能灭　　本所未曾闻</p>
<p>　正法清净眼　　等见解脱道</p>
<p>　唯我今始超　　生老病死苦</p>
<p>　爱离怨憎会　　所求事不果</p>
<p>　及余种种苦　　离欲未离欲</p>
<p>　有身及无身　　离净功德者</p>
<p>　略说斯皆苦　　犹如盛火息</p>
<p>　虽微不舍热　　寂静微细我</p>
<p>　大苦性犹存　　贪等诸烦恼</p>
<p>　及种种业过　　是则为苦因</p>
<p>　舍离则苦灭　　犹如诸种子</p>
<p>　离于地水等　　众缘不和合</p>
<p>　芽叶则不生　　有有性相续</p>
<p>　从天至恶趣　　轮回而不息</p>
<p>　斯由贪欲生　　软中上差降</p>
<p>　种种业为因　　若灭于贪等</p>
<p>　则无有相续　　种种业尽者</p>
<p>　差别苦长息　　此有则彼有</p>
<p>　此灭则彼灭　　无生老病死</p>
<p>　无地水火风　　亦无初中边</p>
<p>　亦非欺诳法　　贤圣之所住</p>
<p>　无尽之寂灭　　所说八正道</p>
<p>　是方便非余　　世间所不见</p>
<p>　彼彼长迷惑　　我知苦断集</p>
<p>　证灭修正道　　观此四真谛</p>
<p>　遂成等正觉</p>
<p>　谓我已知苦　　已断有漏因</p>
<p>　已灭尽作证　　已修八正道</p>
<p>　已知四真谛　　清净法眼成</p>
<p>　于此四真谛　　未生平等眼</p>
<p>　不名得解脱　　不言作已作</p>
<p>　亦不言一切　　真实知觉成</p>
<p>　已知真谛故　　自知得解脱</p>
<p>　自知作已作　　自知等正觉</p>
<p>　说是真实时　　憍怜族姓子</p>
<p>　八万诸天众　　究竟真实义</p>
<p>　远离诸尘垢　　清净法眼成</p>
<p>　天人师知彼　　所作事已作</p>
<p>　欢喜师子吼　　问憍怜如来</p>
<p>　憍怜即白佛　　已知大师法</p>
<p>　以彼知法故　　名阿若憍怜</p>
<p>　于佛弟子中　　最先第一悟</p>
<p>　彼知正法声　　闻于诸地神</p>
<p>　咸共举声唱　　善哉见深法</p>
<p>　如来于今日　　转未曾所转</p>
<p>　普为诸天人　　广开甘露门</p>
<p>　净戒为众辐　　调伏寂定齐</p>
<p>　坚固智为辋　　惭愧楔其间</p>
<p>　正念以为毂　　成真实法轮</p>
<p>　正真出三界　　不退从邪师</p>
<p>　如是地神唱　　虚空神传称</p>
<p>　诸天转赞叹　　乃至彻梵天</p>
<p>　三界诸天神　　始闻大仙说</p>
<p>　展转惊相告　　普闻佛兴世</p>
<p>　广为群生类　　转寂静法轮</p>
<p>　风霁云雾除　　空中雨天华</p>
<p>　诸天奏天乐　　嘉叹未曾有　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>