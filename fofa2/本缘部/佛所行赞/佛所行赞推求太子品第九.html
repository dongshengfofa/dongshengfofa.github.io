<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞推求太子品第九</p>
<p>　王正以忧悲　　感切师大臣</p>
<p>　如鞭策良马　　驰驶若迅流</p>
<p>　身疲不辞劳　　迳诣苦行林</p>
<p>　舍俗五仪饰　　善摄诸情根</p>
<p>　入梵志精庐　　敬礼彼诸仙</p>
<p>　诸仙请就座　　说法安慰之</p>
<p>　即白仙人言　　意有所咨问</p>
<p>　净称净饮王　　甘蔗名胜胄</p>
<p>　我等为师臣　　法教典要事</p>
<p>　王如天帝释　　子如阇延多</p>
<p>　为度老病死　　出家或投此</p>
<p>　我等为彼来　　惟尊应当知</p>
<p>　答言有此人　　长臂大人相</p>
<p>　择我等所行　　随顺生死法</p>
<p>　往诣阿罗蓝　　以求胜解脱</p>
<p>　既得定实已　　遵崇王速命</p>
<p>　不敢计疲劳　　寻路而驰进</p>
<p>　见太子处林　　悉舍俗仪饰</p>
<p>　真体犹光耀　　如日出乌云</p>
<p>　国奉天神师　　执正法大臣</p>
<p>　舍除俗威仪　　下乘而步进</p>
<p>　犹王婆摩叠　　仙人婆私吒</p>
<p>　往诣山林中　　见王子罗摩</p>
<p>　各随其本仪　　恭敬礼问讯</p>
<p>　犹如儵迦罗　　及与央耆罗</p>
<p>　尽心加恭敬　　奉事天帝释</p>
<p>　王子亦随敬　　王师及大臣</p>
<p>　如帝释安慰　　儵迦央耆罗</p>
<p>　即命彼二人　　坐于王子前</p>
<p>　如富那婆薮　　两星侍月傍</p>
<p>　王师及大臣　　启请于王子</p>
<p>　如毗利波低　　语彼阇延多</p>
<p>　父王念太子　　如利刺贯心</p>
<p>　荒迷发狂乱　　卧于尘土中</p>
<p>　日夜增悲思　　流泪常如雨</p>
<p>　敕我有所命　　唯愿留心听</p>
<p>　知汝乐法情　　决定无所疑</p>
<p>　非时入林薮　　悲恋娆我心</p>
<p>　汝若念法者　　应当哀愍我</p>
<p>　望宽远游情　　以慰我悬心</p>
<p>　勿令忧悲水　　崩坏我心岸</p>
<p>　如云水草山　　风日火雹灾</p>
<p>　忧悲为四患　　飘干烧坏心</p>
<p>　且还食土邑　　时至更游仙</p>
<p>　不顾于亲戚　　父母亦弃捐</p>
<p>　此岂名慈悲　　覆护一切耶</p>
<p>　法不必山林　　在家亦修闲</p>
<p>　觉悟勤方便　　是则名出家</p>
<p>　剃发服染衣　　自放山薮间</p>
<p>　此则怀畏怖　　何足名学仙</p>
<p>　愿得一抱汝　　以水雨其顶</p>
<p>　冠汝以天冠　　置于伞盖下</p>
<p>　瞩目一观汝　　然后我出家</p>
<p>　头留摩先王　　阿[少/兔]阇阿涉</p>
<p>　跋阇罗婆休　　毗跋罗安提</p>
<p>　毗提诃阇那　　那罗湿波罗</p>
<p>　如是等诸王　　悉皆着天冠</p>
<p>　璎珞以严容　　手足贯珠环</p>
<p>　婇女众娱乐　　不违解脱因</p>
<p>　汝今可还家　　崇习于二事</p>
<p>　心修增上法　　为地增上主</p>
<p>　垂泪约敕我　　令宣如是言</p>
<p>　既有此敕旨　　汝应奉教还</p>
<p>　父王因汝故　　没溺忧悲海</p>
<p>　无救无所依　　无由自开释</p>
<p>　汝当为船师　　渡着安隐处</p>
<p>　毗林摩王子　　二罗弥跋只</p>
<p>　闻父敕恭命　　汝今亦应然</p>
<p>　慈母鞠养恩　　尽寿报罔极</p>
<p>　如牛失其犊　　悲呼忘眠食</p>
<p>　汝今应速还　　以救我生命</p>
<p>　孤鸟离群哀　　龙象独游苦</p>
<p>　凭依者失荫　　当思为救护</p>
<p>　一子孩幼孤　　遭苦莫知告</p>
<p>　勉彼茕茕苦　　如人救月蚀</p>
<p>　举国诸士女　　别离苦炽然</p>
<p>　叹息烟冲天　　熏慧眼令闇</p>
<p>　唯求见汝水　　灭火目开明</p>
<p>　菩萨闻父王　　切教苦备至</p>
<p>　端坐正思惟　　随宜逊顺答</p>
<p>　我亦知父王　　慈念心过厚</p>
<p>　畏生老病死　　故违罔极恩</p>
<p>　谁不重所生　　以终别离故</p>
<p>　正使生相守　　死至莫能留</p>
<p>　是故知所重　　长辞而出家</p>
<p>　闻父王忧悲　　增恋切我心</p>
<p>　但如梦暂会　　倏忽归无常</p>
<p>　汝当决定知　　众生性不同</p>
<p>　忧苦之所生　　不必子与亲</p>
<p>　所以生离苦　　皆从痴惑生</p>
<p>　如人随路行　　中道暂相逢</p>
<p>　须臾各分析　　乖理本自然</p>
<p>　合会暂成亲　　随缘理自分</p>
<p>　深达亲假合　　不应生忧悲</p>
<p>　此世违亲爱　　他世更求亲</p>
<p>　暂亲复乖离　　处处无非亲</p>
<p>　常合而常散　　散散何足哀</p>
<p>　处胎渐渐变　　分分死更生</p>
<p>　一切时有死　　山林何非时</p>
<p>　侍时受五欲　　求财时亦然</p>
<p>　一切时死故　　除死法无时</p>
<p>　欲使我为王　　慈爱法难违</p>
<p>　如病服非药　　是故我不堪</p>
<p>　高位愚痴处　　放逸随爱憎</p>
<p>　终身常畏怖　　思虑形神疲</p>
<p>　顺众心违法　　智者所不为</p>
<p>　七宝妙宫殿　　于中盛火然</p>
<p>　天厨百味饭　　于中有杂毒</p>
<p>　莲华清凉池　　于中多毒虫</p>
<p>　位高为灾宅　　慧者所不居</p>
<p>　古昔先胜王　　见居国多愆</p>
<p>　楚毒加众生　　厌患而出家</p>
<p>　故知王正苦　　不如行法安</p>
<p>　宁处于山林　　食草同禽兽</p>
<p>　不堪处深宫　　黑蛇同其穴</p>
<p>　舍王位五欲　　任苦游山林</p>
<p>　此则为随顺　　乐法渐增明</p>
<p>　今弃闲静林　　还家受五欲</p>
<p>　日夜苦法增　　此则非所应</p>
<p>　名族大丈夫　　乐法而出家</p>
<p>　永背名称族　　建大丈夫志</p>
<p>　毁形被法服　　乐法游山林</p>
<p>　今复弃法服　　有违惭愧心</p>
<p>　天王尚不可　　况归人胜宅</p>
<p>　已吐贪恚痴　　而复还服食</p>
<p>　如人反食吐　　此苦安可堪</p>
<p>　如世舍被烧　　方便驰走出</p>
<p>　须臾还复入　　此岂为黠夫</p>
<p>　见生老死过　　厌患而出家</p>
<p>　今当还复入　　愚痴与彼同</p>
<p>　处宫修解脱　　则无有是处</p>
<p>　解脱寂静生　　王者如楚罚</p>
<p>　寂静废王威　　王正解脱乖</p>
<p>　动静犹水火　　二理何得俱</p>
<p>　决定修解脱　　亦不居王位</p>
<p>　若言居王位　　兼修解脱者</p>
<p>　此则非决定　　决定解亦然</p>
<p>　既非决定心　　或出还复入</p>
<p>　我今已决定　　断亲属钩饵</p>
<p>　正方便出家　　云何还复入</p>
<p>　大臣内思惟　　太子大丈夫</p>
<p>　深识德随顺　　所说有因缘</p>
<p>　而告太子言　　如王子所说</p>
<p>　求法法应尔　　但今非是时</p>
<p>　父王衰暮年　　念子增忧悲</p>
<p>　虽曰乐解脱　　反更为非法</p>
<p>　虽乐出无慧　　不思深细理</p>
<p>　不见因求果　　徒舍现法欢</p>
<p>　有言有后世　　又复有言无</p>
<p>　有无既不判　　何为舍现乐</p>
<p>　若当有后世　　应任其所得</p>
<p>　若言后世无　　无即为解脱</p>
<p>　有言有后世　　不说解脱因</p>
<p>　如地坚火暖　　水湿风飘动</p>
<p>　后世亦复然　　此则性自尔</p>
<p>　有说净不净　　各从自性起</p>
<p>　言可方便移　　此则愚痴说</p>
<p>　诸根行境界　　自性皆决定</p>
<p>　爱念与不念　　自性定亦然</p>
<p>　老病死等苦　　谁方便使然</p>
<p>　谓水能灭火　　火令水煎消</p>
<p>　自性增相坏　　性和成众生</p>
<p>　如人处胎中　　手足诸体分</p>
<p>　神识自然成　　谁有为之者</p>
<p>　蕀刺谁令利　　此则性自然</p>
<p>　及种种禽兽　　无欲使尔者</p>
<p>　诸有生天者　　自在天所为</p>
<p>　及余造化者　　无自力方便</p>
<p>　若有所由生　　彼亦能令灭</p>
<p>　何须自方便　　而求于解脱</p>
<p>　有言我令生　　亦复我令灭</p>
<p>　有言无由生　　要方便而灭</p>
<p>　如人生育子　　不负于祖宗</p>
<p>　学仙人遗典　　奉天大祠祀</p>
<p>　此三无所负　　则名为解脱</p>
<p>　古今之所传　　此三求解脱</p>
<p>　若以余方便　　徒劳而无实</p>
<p>　汝欲求解脱　　唯习上方便</p>
<p>　父王忧悲息　　解脱道得申</p>
<p>　舍家游山林　　还归亦非过</p>
<p>　昔奄婆梨王　　久处苦行林</p>
<p>　舍徒众眷属　　还家居王位</p>
<p>　国王子罗摩　　去国处山林</p>
<p>　闻国风俗离　　还归维正化</p>
<p>　娑楼婆国王　　名曰头楼摩</p>
<p>　父子游山林　　终亦俱还国</p>
<p>　婆私昼牟尼　　及与安低叠</p>
<p>　山林修梵行　　父亦归本国</p>
<p>　如是等先胜　　正法善名称</p>
<p>　悉还王领国　　如灯照世间</p>
<p>　是故舍山林　　正法化非过</p>
<p>　太子闻大臣　　爱语饶益说</p>
<p>　以常理不乱　　无碍而庠序</p>
<p>　固志安隐说　　而答于大臣</p>
<p>　有无等犹豫　　二心疑惑增</p>
<p>　而作有无说　　我不决定取</p>
<p>　净智修苦行　　决定我自知</p>
<p>　世间犹豫论　　展转相传习</p>
<p>　无有真实义　　此则我不安</p>
<p>　明人别真伪　　信岂由他生</p>
<p>　犹如生盲人　　以盲人为导</p>
<p>　于夜大闇中　　当复何所从</p>
<p>　于净不净法　　世间生疑惑</p>
<p>　设不见真实　　应行清净道</p>
<p>　宁苦行净法　　非乐行不净</p>
<p>　观彼相承说　　无一决定相</p>
<p>　真言虚心受　　永离诸过患</p>
<p>　语过虚伪说　　智者所不言</p>
<p>　如说罗摩等　　舍家修梵行</p>
<p>　终归还本国　　服习五欲者</p>
<p>　此等为陋行　　智者所不依</p>
<p>　我今当为汝　　略说其要义</p>
<p>　日月坠于地　　须弥雪山转</p>
<p>　我身终不易　　退入于非处</p>
<p>　宁身投盛火　　不以义不毕</p>
<p>　还归于本国　　入于五欲火</p>
<p>　表斯要誓已　　除起而长辞</p>
<p>　太子辩锋炎　　犹如盛日光</p>
<p>　王师及大臣　　言论莫能胜</p>
<p>　相谓计已尽　　唯当辞退还</p>
<p>　深敬叹太子　　不敢强逼留</p>
<p>　敬奉王命故　　不敢速疾还</p>
<p>　徘徊于中路　　行迈顾迟迟</p>
<p>　选择黠慧人　　审谛机悟士</p>
<p>　隐身密伺候　　然后舍而还　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>