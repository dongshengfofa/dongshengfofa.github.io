<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞答瓶沙王品第十一</p>
<p>　瓶沙王随顺　　安慰劝请已</p>
<p>　太子敬答谢　　深感于来言</p>
<p>　善得世间宜　　所说不乖理</p>
<p>　诃梨名族胄　　为人善知识</p>
<p>　义怀心虚尽　　法应如是说</p>
<p>　世间说凡品　　不能处仁义</p>
<p>　薄德遇近情　　岂达名胜事</p>
<p>　承习先胜宗　　崇礼修敬让</p>
<p>　能于苦难中　　周济不相弃</p>
<p>　是则为世间　　真善知识相</p>
<p>　善友财通济　　是名牢固藏</p>
<p>　守惜封己利　　是必速亡失</p>
<p>　国财非常宝　　惠施为福业</p>
<p>　兼施善知识　　虽散后无悔</p>
<p>　既知汝厚怀　　不为违逆论</p>
<p>　且今以所见　　率心而相告</p>
<p>　畏生老病死　　欲求真解脱</p>
<p>　舍亲离恩爱　　岂还习五欲</p>
<p>　不畏盛毒蛇　　冻电猛盛火</p>
<p>　唯畏五欲境　　流转劳我心</p>
<p>　五欲非常贼　　劫人善珍宝</p>
<p>　诈伪虚非实　　犹若幻化人</p>
<p>　暂思令人惑　　况常处其中</p>
<p>　五欲为大碍　　永障寂灭法</p>
<p>　天乐尚不可　　况处人间欲</p>
<p>　五欲生渴爱　　终无满足时</p>
<p>　犹盛风猛火　　投薪亦无足</p>
<p>　世间诸非义　　莫过五欲境</p>
<p>　众生愚贪故　　乐着而不觉</p>
<p>　智者畏五欲　　不堕于非义</p>
<p>　王领四海内　　犹外更希求</p>
<p>　爱欲如大海　　终无止足时</p>
<p>　曼陀转轮王　　普天雨黄金</p>
<p>　王领四天下　　复希忉利天</p>
<p>　帝释分半座　　欲图致命终</p>
<p>　农沙修苦行　　王三十三天</p>
<p>　纵欲心高慢　　仙人挽步车</p>
<p>　缘斯放逸行　　即堕蟒蛇中</p>
<p>　挂罗转轮王　　游于忉利天</p>
<p>　取天女为后　　赋敛仙人金</p>
<p>　仙人忿如咒　　国灭而命终</p>
<p>　波罗大帝释　　大帝释农沙</p>
<p>　农沙归帝释　　天主岂有常</p>
<p>　国土非坚固　　唯大力所居</p>
<p>　被服于草衣　　食果饮流泉</p>
<p>　长发如垂地　　寂默无所求</p>
<p>　如是修苦行　　终为欲所坏</p>
<p>　当知五欲境　　行道者怨家</p>
<p>　千臂大力王　　勇健难为敌</p>
<p>　罗摩仙人杀　　亦由贪欲故</p>
<p>　况我刹利种　　不为欲所牵</p>
<p>　少味境界欲　　子息长弥增</p>
<p>　慧者之所恶　　欲毒谁服食</p>
<p>　种种苦求利　　悉为贪所使</p>
<p>　若无贪欲者　　勤苦则不生</p>
<p>　慧者见苦过　　灭除于贪欲</p>
<p>　世间谓为善　　即皆是恶法</p>
<p>　众生所贪乐　　生诸放逸故</p>
<p>　放逸反自伤　　死当堕恶趣</p>
<p>　勤方便所得　　而方便所护</p>
<p>　不勤自亡失　　非方便能留</p>
<p>　犹若假借物　　智者不贪着</p>
<p>　贪欲勤苦求　　得以增爱着</p>
<p>　非常离散时　　益复增苦恼</p>
<p>　执炬还自烧　　智者所不着</p>
<p>　愚痴卑贱人　　悭贪毒烧心</p>
<p>　终身长受苦　　未曾得安乐</p>
<p>　贪恚如蛇毒　　智者何由近</p>
<p>　勤苦啮枯骨　　无味不充饱</p>
<p>　徒自困牙齿　　智者所不尝</p>
<p>　王贼水火分　　恶子等共财</p>
<p>　亦如臭叚肉　　一聚群鸟争</p>
<p>　贪财亦如是　　智者所不欣</p>
<p>　有财所集处　　多起于怨憎</p>
<p>　昼夜自守卫　　如人畏重怨</p>
<p>　东市杀标下　　人情所憎恶</p>
<p>　贪恚痴长标　　智者常远离</p>
<p>　入山林河海　　多败而少安</p>
<p>　如树高条果　　贪取多堕死</p>
<p>　贪欲境如是　　虽见难可取</p>
<p>　苦方便求财　　难集而易散</p>
<p>　犹如梦所得　　智者岂保持</p>
<p>　如伪覆火坑　　蹈者必烧死</p>
<p>　贪欲火如是　　智者所不游</p>
<p>　如彼鸠罗步　　弼瑟腻难陀</p>
<p>　弥郗利檀茶　　如屠家刀机</p>
<p>　爱欲形亦然　　智者所不为</p>
<p>　束身投水火　　或投于高岩</p>
<p>　而求于天乐　　徒苦不获利</p>
<p>　孙陶钵孙陶　　阿修轮兄弟</p>
<p>　同生相爱念　　为欲相残杀</p>
<p>　身死名俱灭　　皆由贪欲故</p>
<p>　贪爱令人贱　　鞭杖驱策苦</p>
<p>　爱欲卑希望　　长夜形神疲</p>
<p>　麋鹿贪声死　　飞鸟随色贪</p>
<p>　渊鱼贪钩饵　　悉为欲所困</p>
<p>　观察资生具　　非为自在法</p>
<p>　食以疗饥患　　除渴故饮水</p>
<p>　衣被却风寒　　卧以治睡眠</p>
<p>　行疲故求乘　　立惓求床座</p>
<p>　除垢故沐浴　　皆为息苦故</p>
<p>　是故应当知　　五欲非自在</p>
<p>　如人得热病　　求诸冷治药</p>
<p>　贪求止苦患　　愚夫谓自在</p>
<p>　而彼资生具　　亦非定止苦</p>
<p>　又令苦法增　　故非自在法</p>
<p>　温衣非常乐　　时过亦生苦</p>
<p>　月光夏则凉　　冬则增寒苦</p>
<p>　乃至世八法　　悉非决定相</p>
<p>　苦乐相不定　　奴王岂有间</p>
<p>　教令众奉用　　以王为胜者</p>
<p>　教令即是苦　　犹担能任重</p>
<p>　普铨世轻重　　众苦集其身</p>
<p>　为王多怨憎　　虽亲或成患</p>
<p>　无亲而独立　　此复有何欢</p>
<p>　虽王四天下　　用皆不过一</p>
<p>　营求于万事　　唐苦何益身</p>
<p>　未若止贪求　　息事为大安</p>
<p>　居王五欲乐　　不王闲寂欢</p>
<p>　欢乐既同等　　何用王位为</p>
<p>　汝勿作方便　　导我于五欲</p>
<p>　我情之所期　　清凉虚通道</p>
<p>　汝欲相饶益　　助成我所求</p>
<p>　我不畏怨家　　不求生天乐</p>
<p>　心不怀俗利　　而舍于天冠</p>
<p>　是故违汝情　　不从于来旨</p>
<p>　如免毒蛇口　　岂复还执持</p>
<p>　执炬而自烧　　何能不速舍</p>
<p>　有目羡盲人　　已解复求缚</p>
<p>　富者愿贫穷　　智者习愚痴</p>
<p>　世有如此人　　则我应乐国</p>
<p>　欲度生老死　　节身行乞食</p>
<p>　寡欲守空闲　　后世免恶道</p>
<p>　是则二世安　　汝今勿哀我</p>
<p>　当哀为王者　　其心常虚渴</p>
<p>　今世不获安　　后世受苦报</p>
<p>　汝以名胜族　　大丈夫礼义</p>
<p>　厚怀处于我　　乐同世欢娱</p>
<p>　我亦应报德　　劝汝同我利</p>
<p>　若习三品乐　　是名世丈夫</p>
<p>　此亦为非义　　常求无足故</p>
<p>　若无生老死　　乃名大丈夫</p>
<p>　汝言少轻躁　　老则应出家</p>
<p>　我见年耆者　　力劣无所堪</p>
<p>　不如盛壮时　　志猛心决定</p>
<p>　死贼执剑随　　常伺求其便</p>
<p>　岂听至年老　　遂志而出家</p>
<p>　无常为猎师　　老弓病利箭</p>
<p>　于生死旷野　　常伺众生鹿</p>
<p>　得便断其命　　孰听终年寿</p>
<p>　夫人之所为　　若生若灭事</p>
<p>　少长及中年　　悉应勤方便</p>
<p>　祠祀修大会　　是皆愚痴故</p>
<p>　应当崇正法　　反杀以祠天</p>
<p>　害生而求福　　此则无慈人</p>
<p>　害生果有常　　犹尚不应杀</p>
<p>　况复求无常　　而害生祠祀</p>
<p>　若无戒闻慧　　修禅寂静者</p>
<p>　不应从世间　　祠祀设大会</p>
<p>　杀生得现乐　　慧者不应杀</p>
<p>　况复杀众生　　而求后世福</p>
<p>　三界有为果　　悉非我所乐</p>
<p>　诸趣流动法　　如风水[漂*寸]草</p>
<p>　是故我远来　　为求真解脱</p>
<p>　闻有阿罗灆　　善说解脱道</p>
<p>　今当往诣彼　　大仙牟尼所</p>
<p>　诚言苦抑断　　我今诲谢汝</p>
<p>　愿汝国安隐　　善护如帝释</p>
<p>　慧明照天下　　犹如盛日光</p>
<p>　殊胜大地主　　端心护其命</p>
<p>　正化护其子　　以法王天下</p>
<p>　水雪火为怨　　缘火烟幢起</p>
<p>　烟幢成浮云　　浮云兴大雨</p>
<p>　有鸟于空中　　饮雨不雨身</p>
<p>　杀重怨为宅　　居宅怨重杀</p>
<p>　有杀重怨者　　汝今应伏彼</p>
<p>　令其得解脱　　如饮不雨身</p>
<p>　时王即叉手　　敬德心欢喜</p>
<p>　如汝之所求　　愿令果速成</p>
<p>　汝速成果已　　当还摄受我</p>
<p>　菩萨心内许　　要令随汝愿</p>
<p>　交辞而随路　　往诣阿罗蓝</p>
<p>　王与诸群属　　合掌自随送</p>
<p>　咸起奇特想　　而还王舍城　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 