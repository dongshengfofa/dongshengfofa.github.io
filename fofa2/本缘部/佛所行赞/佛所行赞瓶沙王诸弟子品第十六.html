<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞卷第三佛所行赞卷第四(亦云佛本行经)</p>
<p>　　　　马鸣菩萨造</p>
<p>　　　　北凉天竺三藏昙无谶译</p>
<p>　　瓶沙王诸弟子品第十六</p>
<p>　时彼五比丘　　阿湿波誓等</p>
<p>　闻彼知法声　　慨然而自愧</p>
<p>　合掌而加敬　　仰瞻于尊颜</p>
<p>　如来善方便　　次令入正法</p>
<p>　前后五比丘　　得道调诸根</p>
<p>　犹五星丽天　　列侍于明月</p>
<p>　时彼鸠尸城　　长者子耶舍</p>
<p>　夜睡忽觉悟　　自见其眷属</p>
<p>　男女身裸卧　　即生厌离心</p>
<p>　念此烦恼本　　诳惑于愚夫</p>
<p>　严服佩璎珞　　出家诣山林</p>
<p>　寻路而普唱　　恼乱恼乱乱</p>
<p>　如来夜经行　　闻唱恼乱声</p>
<p>　即命汝善来　　此有安隐处</p>
<p>　涅槃极清凉　　寂灭离诸恼</p>
<p>　耶舍闻佛教　　心中大欢喜</p>
<p>　乘本厌离心　　圣慧冷然开</p>
<p>　如入清凉池　　肃然至佛所</p>
<p>　其身犹俗容　　心已得漏尽</p>
<p>　宿殖善根力　　疾成罗汉果</p>
<p>　净智理潜明　　闻法能即悟</p>
<p>　犹若鲜素缯　　易为染其色</p>
<p>　彼已自觉知　　所应作已作</p>
<p>　顾身犹庄严　　而生惭愧心</p>
<p>　如来知彼念　　而为说偈言</p>
<p>　严饰以璎珞　　心调伏诸根</p>
<p>　平等观众生　　行法不计形</p>
<p>　身被出家服　　其心累未忘</p>
<p>　处林贪世荣　　是则为俗人</p>
<p>　形虽表俗仪　　心栖高胜境</p>
<p>　在家同山林　　则离于我所</p>
<p>　缚解存于心　　形岂有定相</p>
<p>　佩钾衣重袍　　谓能制强敌</p>
<p>　改形着染衣　　为伏烦恼怨</p>
<p>　即命比丘来　　应声俗容废</p>
<p>　具足出家仪　　皆成于沙门</p>
<p>　先有俗游朋　　其数五十四</p>
<p>　寻善友出家　　随次入正法</p>
<p>　斯由宿善业　　妙果成于今</p>
<p>　淳灰洽已久　　经水速鲜明</p>
<p>　上行诸声闻　　六十阿罗汉</p>
<p>　悉如罗汉法　　随顺而教诫</p>
<p>　汝今已济度　　生死河彼岸</p>
<p>　所作已毕竟　　堪受一切供</p>
<p>　各应游诸国　　度诸未度者</p>
<p>　众生苦炽然　　久无救护者</p>
<p>　汝等各独游　　哀愍而摄受</p>
<p>　吾今亦独行　　还彼伽阇山</p>
<p>　彼有大仙人　　王仙及梵仙</p>
<p>　悉皆在于彼　　举世之所宗</p>
<p>　迦叶苦行仙　　国人悉奉事</p>
<p>　受学者甚众　　我今往度之</p>
<p>　时六十比丘　　奉教广宣法</p>
<p>　各从其宿缘　　随意诣诸方</p>
<p>　世尊独游步　　往诣伽阇山</p>
<p>　入空静法林　　诣迦叶仙人</p>
<p>　彼有事火窟　　恶龙之所居</p>
<p>　山林极清旷　　处处无不安</p>
<p>　世尊为教化　　告彼而请宿</p>
<p>　迦叶白佛言　　无有宿止处</p>
<p>　唯有事火窟　　善清净可居</p>
<p>　而有恶龙止　　必能伤害人</p>
<p>　佛言但见与　　且一宿止住</p>
<p>　迦叶种种难　　世尊请不已</p>
<p>　迦叶复白佛　　心不欲相与</p>
<p>　谓我有吝惜　　且自随所乐</p>
<p>　佛即入火室　　端坐正思惟</p>
<p>　时恶龙见佛　　嗔恚纵毒火</p>
<p>　举室洞炽然　　而不触佛身</p>
<p>　舍尽火自灭　　世尊犹安坐</p>
<p>　犹如劫火起　　梵天宫洞然</p>
<p>　梵王正基坐　　不恐亦不畏</p>
<p>　恶龙见世尊　　光颜无异相</p>
<p>　毒息善心生　　稽首而归依</p>
<p>　迦叶夜见火　　叹呜呼怪哉</p>
<p>　如此道德人　　而为龙火烧</p>
<p>　迦叶及眷属　　晨朝悉来看</p>
<p>　佛已降恶龙　　置在于钵中</p>
<p>　彼知佛功德</p>
<p>　而生奇特想　　憍慢久习故</p>
<p>　犹言我道尊　　佛以随时宜</p>
<p>　现种种神变　　察其心所念</p>
<p>　变化而应之　　令彼心柔软</p>
<p>　堪为正法器　　自知其道浅</p>
<p>　不及于世尊　　决定谦下心</p>
<p>　随顺受正法　　郁毗罗迦叶</p>
<p>　弟子五百人　　随师善调伏</p>
<p>　次第受正法　　迦叶并徒众</p>
<p>　悉受正化已　　仙人资生物</p>
<p>　并诸事火具　　悉弃于水中</p>
<p>　漂没随流迁　　那提伽阇等</p>
<p>　二弟居下流　　见被服诸物</p>
<p>　随流而乱下　　谓其遭大变</p>
<p>　忧怖不自安　　二众五百人</p>
<p>　寻江而求兄　　见兄已出家</p>
<p>　诸弟子亦然　　知得未曾法</p>
<p>　而起奇特想　　兄今已服道</p>
<p>　我等亦当随　　彼兄弟三人</p>
<p>　及弟子眷属　　世尊为说法</p>
<p>　即以事火譬　　愚痴黑烟起</p>
<p>　乱想钻燧生　　贪欲嗔恚火</p>
<p>　焚烧于众生　　如是烦恼火</p>
<p>　炽然不休息　　弥沦于生死</p>
<p>　苦火亦常然　　能见二种火</p>
<p>　炽然无依怗　　云何有心人</p>
<p>　而不生厌离　　厌离除贪欲</p>
<p>　贪尽得解脱　　若已得解脱</p>
<p>　解脱知见生　　观察生死流</p>
<p>　而举于梵行　　一切作已作</p>
<p>　更不受后有　　如是千比丘</p>
<p>　闻世尊说法　　诸漏永不起</p>
<p>　一切心解脱　　佛为迦叶等</p>
<p>　千比丘说法　　所作者已作</p>
<p>　净慧妙庄严　　诸功德眷属</p>
<p>　施戒净诸根　　大德仙从道</p>
<p>　苦行林失荣　　如人舍戒德</p>
<p>　空身而徒生　　世尊大眷属</p>
<p>　进诣王舍城　　忆念摩竭王</p>
<p>　先所修要誓　　世尊既至已</p>
<p>　止住于杖林　　瓶沙王闻之</p>
<p>　与大眷属俱　　举国士女从</p>
<p>　往诣世尊所　　远见如来坐</p>
<p>　降心伏诸根　　除去诸俗容</p>
<p>　下车而步进　　犹如天帝释</p>
<p>　往诣梵天王　　前顶礼佛足</p>
<p>　敬问体和安　　佛还慰劳毕</p>
<p>　命令一面坐　　时王心默念</p>
<p>　释迦大威力　　胜德迦叶等</p>
<p>　今皆为弟子　　佛知众心念</p>
<p>　而问于迦叶　　汝见何福利</p>
<p>　而弃事火法　　迦叶闻佛命</p>
<p>　惊起大众前　　胡跪而合掌</p>
<p>　高声白佛言　　修福事火神</p>
<p>　果报悉轮迥　　生死烦恼增</p>
<p>　是故我弃舍　　精勤奉事火</p>
<p>　为求五欲境　　爱欲增无穷</p>
<p>　是故我弃舍</p>
<p>　事火修咒术　　离解脱受生</p>
<p>　受生为苦本　　故舍更求安</p>
<p>　我本谓苦行　　祠祀设大会</p>
<p>　为最第一胜　　而更违正道</p>
<p>　是故今弃舍　　更求胜寂灭</p>
<p>　离生老病死　　无尽清凉处</p>
<p>　以知此义故　　放舍事火法</p>
<p>　世尊闻迦叶　　说自知见事</p>
<p>　欲令诸世间　　普生净信故</p>
<p>　而告迦叶言　　汝大士善来</p>
<p>　分别种种法　　而从于胜道</p>
<p>　今于大众前　　显汝胜功德</p>
<p>　如巨富长者　　开现于宝藏</p>
<p>　令贫苦众生　　增其厌离心</p>
<p>　善哉奉尊教　　即于大众前</p>
<p>　敛身入正受　　飘然升虚空</p>
<p>　经行住坐卧　　或举身洞然</p>
<p>　左右出水火　　不烧亦不濡</p>
<p>　从身出云雨　　雷电动天地</p>
<p>　举世悉瞻仰　　纵目观无厌</p>
<p>　异口而同音　　称叹未曾有</p>
<p>　然后摄神通　　敬礼世尊足</p>
<p>　佛为我大师　　我为尊弟子</p>
<p>　奉教闻斯行　　所作已毕竟</p>
<p>　举世普见彼　　迦叶为弟子</p>
<p>　决定知世尊　　真实一切智</p>
<p>　佛知诸会众　　堪为受法器</p>
<p>　而告瓶沙王　　汝今善谛听</p>
<p>　心意及诸根　　斯皆生灭法</p>
<p>　了知生灭过　　是则平等观</p>
<p>　如是平等观　　是则为知身</p>
<p>　知身生灭法　　无取亦无受</p>
<p>　如身诸根觉　　无我无我所</p>
<p>　纯一苦积聚　　苦生而苦灭</p>
<p>　已知诸身相　　无我无我所</p>
<p>　是则之第一　　无尽清凉处</p>
<p>　我见等烦恼　　系缚诸世间</p>
<p>　既见无我所　　诸缚悉解脱</p>
<p>　不实见所缚　　见实则解脱</p>
<p>　世间摄受戒　　则为邪摄受</p>
<p>　若彼有我者　　或常或无常</p>
<p>　生死二边见　　其过最尤甚</p>
<p>　若使无常者　　修行则无果</p>
<p>　亦不受后身　　无功而解脱</p>
<p>　若使有常者　　无死生中间</p>
<p>　则应同虚空　　无生亦无灭</p>
<p>　若使有我者　　则应一切同</p>
<p>　一切皆有我　　无业果自成</p>
<p>　若有我作者　　不应苦修行</p>
<p>　彼有自在主　　何须造作为</p>
<p>　若我则有常　　理不容变异</p>
<p>　见有苦乐相　　云何言有常</p>
<p>　知生则解脱　　远离诸尘垢</p>
<p>　一切悉有常　　何用解脱为</p>
<p>　无我不唯言　　理实无实性</p>
<p>　不见我作事　　云何说我作</p>
<p>　我既无所作　　亦无作我者</p>
<p>　无此二事故　　真实无有我</p>
<p>　无作者知者　　无主而常迁</p>
<p>　生死日夜流　　汝今听我说</p>
<p>　六根六境界　　因缘六识生</p>
<p>　三事会生触　　心念业随转</p>
<p>　阳珠遇干草　　缘日火随生</p>
<p>　诸根境界识　　士夫生亦然</p>
<p>　芽因种子生　　种非即是芽</p>
<p>　不即亦不异　　众生生亦然</p>
<p>　世尊说真实　　平等第一义</p>
<p>　瓶沙王欢喜　　离垢法眼生</p>
<p>　王眷属人民　　百千诸鬼神</p>
<p>　闻说甘露法　　亦随离诸尘　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>