<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞叹涅槃品第二十七</p>
<p>　时有一天子　　乘千白鹄宫</p>
<p>　于上虚空中　　观佛般涅槃</p>
<p>　普为诸天众　　广说无常偈</p>
<p>　一切性无常　　速生而速灭</p>
<p>　生则与苦俱　　唯寂灭为乐</p>
<p>　行业薪积聚　　智慧火炽燃</p>
<p>　名称烟冲天　　时雨雨令灭</p>
<p>　犹如劫火起　　水灾之所灭</p>
<p>　复有梵仙天　　犹第一义仙</p>
<p>　处天胜妙乐　　而不染天报</p>
<p>　叹如来寂灭　　心定而口言</p>
<p>　观察三世法　　始终无不坏</p>
<p>　第一义通达　　世间无比士</p>
<p>　慧知见之士　　救护世间者</p>
<p>　悉为无常坏　　何人得长存</p>
<p>　哀哉举世间　　群生堕邪径</p>
<p>　时阿那律陀　　于世不律陀</p>
<p>　已灭不律陀　　生死尼律陀</p>
<p>　叹如来寂灭　　群生悉盲冥</p>
<p>　诸行聚无常　　犹若轻云浮</p>
<p>　速起而速灭　　慧者不保持</p>
<p>　无常金刚杵　　坏牟尼山王</p>
<p>　鄙哉世轻躁　　破坏不坚固</p>
<p>　无常暴师子　　害龙象大仙</p>
<p>　如来金刚幢　　犹为非常坏</p>
<p>　何况未离欲　　而不生怖畏</p>
<p>　六种子一芽　　一水之所雨</p>
<p>　四引之深根　　二觚五种果</p>
<p>　三际同一体　　烦恼之大树</p>
<p>　牟尼大象拔　　而不免无常</p>
<p>　犹如饰弃鸟　　乐水吞毒蛇</p>
<p>　忽遇天大旱　　失水而身亡</p>
<p>　骏马勇于战　　战毕纯熟还</p>
<p>　犹火缘薪炽　　薪尽则自灭</p>
<p>　如来亦如是　　事毕归涅槃</p>
<p>　犹如明月光　　普为世除冥</p>
<p>　众生悉蒙照　　而复隐须弥</p>
<p>　如来亦如是　　慧光照幽冥</p>
<p>　为众生除冥　　而隐涅槃山</p>
<p>　名称胜光明　　普照于世间</p>
<p>　灭除一切冥　　不停若迅流</p>
<p>　善御七骏马　　军众羽从游</p>
<p>　光光日天子　　犹入于崦嵫</p>
<p>　日月五障翳　　众生失光明</p>
<p>　奉火祠天毕　　唯有燋黑烟</p>
<p>　如来已潜辉　　世失荣亦然</p>
<p>　绝恩爱希望　　普应众生望</p>
<p>　众生望已满　　事毕绝希望</p>
<p>　离烦恼身缚　　而得真实道</p>
<p>　离群聚愦乱　　入于寂静处</p>
<p>　神通腾虚游　　苦器故弃舍</p>
<p>　痴冥之重闇　　智慧光照除</p>
<p>　烦恼之埃尘　　智水洗令净</p>
<p>　不复数数还　　永之寂静处</p>
<p>　灭一切生死　　一切悉宗敬</p>
<p>　令一切乐法　　以慧充一切</p>
<p>　悉安慰一切　　一切德普流</p>
<p>　名闻遍一切　　重照迄于今</p>
<p>　诸有竞德者　　于彼哀愍心</p>
<p>　四利不为欣　　四衰不以戚</p>
<p>　善摄于诸情　　诸根悉明彻</p>
<p>　澄心平等观　　六境不染着</p>
<p>　所得未曾有　　得人所不得</p>
<p>　以诸出要水　　虚渴令饱满</p>
<p>　施人所不施　　亦不望其报</p>
<p>　寂静妙相身　　悉知一切念</p>
<p>　好恶不倾动　　力胜一切怨</p>
<p>　一切病良药　　而为无常坏</p>
<p>　一切众生类　　乐法各异端</p>
<p>　普应其所求　　悉满其所愿</p>
<p>　圣慧大施主　　一往不复还</p>
<p>　犹若世猛火　　薪尽不复燃</p>
<p>　八法所不染　　降五难调群</p>
<p>　以三而见三　　离三而成三</p>
<p>　藏一以得一　　超七而长眠</p>
<p>　究竟寂灭道　　贤圣之所宗</p>
<p>　已断烦恼障　　宗奉者已度</p>
<p>　饥虚渴乏者　　饮之以甘露</p>
<p>　被忍辱重铠　　降伏诸恚怒</p>
<p>　胜法微妙义　　以悦于众心</p>
<p>　修世界善者　　植以圣种子</p>
<p>　习正不正者　　等摄而不舍</p>
<p>　转无上法轮　　普世欢喜受</p>
<p>　宿殖乐法因　　斯皆得解脱</p>
<p>　游行于人间　　度诸未度者</p>
<p>　未见真实者　　悉令见真实</p>
<p>　诸习外道者　　授之以深法</p>
<p>　说生死无常　　无主无有乐</p>
<p>　建大名称幢　　破坏众魔军</p>
<p>　进却无欣戚　　薄生叹寂灭</p>
<p>　未度者令度　　未脱者令脱</p>
<p>　未寂者令寂　　未觉者令觉</p>
<p>　牟尼寂静道　　以摄于众生</p>
<p>　众生违圣道　　习诸不正业</p>
<p>　犹若大劫尽　　持法者长眠</p>
<p>　密云震霹雳　　摧林雨甘泽</p>
<p>　少象摧棘林　　识养能利人</p>
<p>　云离象老悴　　斯皆无所堪</p>
<p>　破见能成见　　于世度而度</p>
<p>　已坏诸邪论　　而得自在道</p>
<p>　今入于大寂　　世间无救护</p>
<p>　魔王大军众　　奋武震天地</p>
<p>　欲害牟尼尊　　不能令倾动</p>
<p>　如何忽一朝　　非常魔所坏</p>
<p>　天人普云集　　充满虚空中</p>
<p>　畏无穷生死　　心生大忧怖</p>
<p>　世间无远近　　天眼悉照见</p>
<p>　业报谛明了　　如观镜中像</p>
<p>　天耳胜聪达　　无远而不闻</p>
<p>　升虚教诸天　　游步化人境</p>
<p>　分身而合体　　涉水而不濡</p>
<p>　忆念过去生　　弥劫而不忘</p>
<p>　诸根游境界　　彼彼各异念</p>
<p>　知他心通智　　一切皆悉知</p>
<p>　神通净妙智　　平等观一切</p>
<p>　悉尽一切漏　　一切事已毕</p>
<p>　智舍有余界　　息智而长眠</p>
<p>　众生刚强心　　见则得柔软</p>
<p>　钝根诸众生　　见则慧明利</p>
<p>　无量恶业过　　见各得通涂</p>
<p>　一旦忽长眠　　谁复显斯德</p>
<p>　世间无救护　　望断气息绝</p>
<p>　谁以清凉水　　洒之令苏息</p>
<p>　所作自事毕　　大悲已长息</p>
<p>　世间愚痴网　　谁当为坏裂</p>
<p>　向生死迅流　　谁当说令反</p>
<p>　群生痴惑心　　谁说寂静道</p>
<p>　谁示安隐处　　谁显真实义</p>
<p>　众生受大苦　　谁为慈父救</p>
<p>　犹多讼志忘　　马易土失威</p>
<p>　王者亡失国　　世无佛亦然</p>
<p>　多闻无辞辩　　为医而无慧</p>
<p>　人王失光相　　佛灭俗失荣</p>
<p>　良驷失善御　　乘舟失船师</p>
<p>　三军失英将　　商人失其导</p>
<p>　疾病失良医　　圣王失七宝</p>
<p>　众星失明月　　爱寿而失命</p>
<p>　世间亦如是　　佛灭失大明</p>
<p>　如是阿罗汉　　所作皆已毕</p>
<p>　诸漏悉已尽　　知恩报恩故</p>
<p>　缠绵悲恋说　　叹德陈世苦</p>
<p>　诸未离欲者　　悲泣不自胜</p>
<p>　其诸漏尽者　　唯叹生灭苦</p>
<p>　时诸力士众　　闻佛已涅槃</p>
<p>　乱声恸悲泣　　如群鹄遇鹰</p>
<p>　悉来诣双树　　睹如来长眠</p>
<p>　无复觉悟容　　椎胸而呼天</p>
<p>　犹师子搏犊　　群牛乱呼声</p>
<p>　中有一力士　　心已乐正法</p>
<p>　谛观圣法王　　已入于大寂</p>
<p>　言众生悉眠　　佛开发令觉</p>
<p>　今入于大寂　　毕竟而长眠</p>
<p>　为众建法幢　　而今一旦崩</p>
<p>　如来智慧日　　大觉为照明</p>
<p>　精进为炎热　　智慧耀千光</p>
<p>　灭除一切闇　　如何复长冥</p>
<p>　一慧照三世　　普为众生眼</p>
<p>　而今忽然盲　　举世莫知路</p>
<p>　生死大河流　　贪恚痴巨浪</p>
<p>　法桥一旦崩　　众生长没溺</p>
<p>　彼诸力士众　　或悲泣号啕</p>
<p>　或密感无声　　或投身躃地</p>
<p>　或寂默禅思　　或烦冤长吟</p>
<p>　办金银宝舆　　香花具庄严</p>
<p>　安置如来身　　宝帐覆其上</p>
<p>　具幢幡华盖　　种种诸伎乐</p>
<p>　诸力士男女　　导从修供养</p>
<p>　诸天散香花　　空中鼓天乐</p>
<p>　人天一悲叹　　声合而同哀</p>
<p>　入城见士女　　长幼供养毕</p>
<p>　出于龙象门　　度凞连河表</p>
<p>　到诸过去佛　　灭度支提所</p>
<p>　积牛头栴檀　　及诸名香木</p>
<p>　置佛身于上　　灌以众香油</p>
<p>　以火烧其下　　三烧而不燃</p>
<p>　时彼大迦叶　　先住王舍城</p>
<p>　知佛欲涅槃　　眷属从彼来</p>
<p>　净心发妙愿　　愿见世尊身</p>
<p>　以彼诚愿故　　火灭而不燃</p>
<p>　迦叶眷属至　　悲叹俱瞻颜</p>
<p>　敬礼于双足　　然后火乃燃</p>
<p>　内绝烦恼火　　外火不能烧</p>
<p>　虽烧外皮肉　　金刚真骨存</p>
<p>　香油悉烧尽　　盛骨以金瓶</p>
<p>　如法界不尽　　骨不尽亦然</p>
<p>　金刚智慧果　　难动如须弥</p>
<p>　大力金翅鸟　　所不能倾移</p>
<p>　而处于宝瓶　　应世而流迁</p>
<p>　奇哉世间力　　能转寂灭法</p>
<p>　德称广流布　　周满于十方</p>
<p>　随世长寂灭　　唯有余骨存</p>
<p>　大光耀天下　　群生悉蒙照</p>
<p>　一旦而潜晖　　遗骨于瓶中</p>
<p>　金刚利智慧　　坏烦恼苦山</p>
<p>　众苦集其身　　金刚志能安</p>
<p>　受大苦众生　　悉令得除灭</p>
<p>　如是金刚体　　今为火所焚</p>
<p>　彼诸力士众　　勇健世无双</p>
<p>　摧伏怨家苦　　能救苦归依</p>
<p>　亲爱遭苦难　　志强能无忧</p>
<p>　今见如来灭　　悉怀忧悲泣</p>
<p>　壮身气强盛　　憍慢虚天步</p>
<p>　忧苦迫其心　　入城犹旷泽</p>
<p>　持舍利入城　　巷路普供养</p>
<p>　置于高楼阁　　天人悉奉事　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>