<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞入苦行林品第七</p>
<p>　太子遣车匿　　将入仙人处</p>
<p>　端严身光曜　　普照苦行林</p>
<p>　具足一切义　　随义而之彼</p>
<p>　譬如师子王　　入于群兽中</p>
<p>　俗容悉已舍　　唯见道真形</p>
<p>　彼诸学仙士　　忽睹未曾见</p>
<p>　懔然心惊喜　　合掌端目瞩</p>
<p>　男女随执事　　即视不改仪</p>
<p>　如天观帝释　　瞪视目不瞬</p>
<p>　诸仙不移足　　瞪视亦复然</p>
<p>　任重手执作　　瞻敬不释事</p>
<p>　如牛在辕轭　　形来而心依</p>
<p>　俱学神仙者　　咸说未曾见</p>
<p>　孔雀等众鸟　　乱声而翔鸣</p>
<p>　持鹿戒梵志　　随鹿游山林</p>
<p>　粗性鹿睒[目*昜]　　见太子端视</p>
<p>　随鹿诸梵志　　端视亦复然</p>
<p>　甘蔗灯重明　　犹如初日光</p>
<p>　能感群乳牛　　增出甜香乳</p>
<p>　彼诸梵志等　　惊喜传相告</p>
<p>　为八婆薮天　　为二阿湿波</p>
<p>　为第六魔王　　为梵迦夷天</p>
<p>　为日月天子　　而来下此耶</p>
<p>　要是所应敬　　奔竞来供养</p>
<p>　太子亦谦下　　敬辞以问讯</p>
<p>　菩萨遍观察　　林中诸梵志</p>
<p>　种种修福业　　悉求生天乐</p>
<p>　问长宿梵志　　所行真实道</p>
<p>　今我初至此　　未知行何法</p>
<p>　随事而请问　　愿为我解说</p>
<p>　尔时彼二生　　具以诸苦行</p>
<p>　及与苦行果　　次第随事答</p>
<p>　非聚落所出　　清净水生物</p>
<p>　或食根茎叶　　或复食华果</p>
<p>　种种各异道　　服食亦不同</p>
<p>　或习于鸟生　　两足钳取食</p>
<p>　有随鹿食草　　吸风蟒陀仙</p>
<p>　木石舂不食　　两齿啮为痕</p>
<p>　或乞食施人　　取残而自食</p>
<p>　或常水沐头　　或复奉事火</p>
<p>　水居习鱼仙　　如是等种种</p>
<p>　梵志修苦行　　寿终得生天</p>
<p>　以因苦行故　　当得安乐果</p>
<p>　两足尊贤士　　闻此诸苦行</p>
<p>　不见真实义　　内心不欣悦</p>
<p>　思惟哀念彼　　心口自相告</p>
<p>　哀哉大苦行　　唯求人天报</p>
<p>　轮回向生死　　苦多而果少</p>
<p>　违亲舍胜境　　决定求天乐</p>
<p>　虽免于小苦　　终为大苦缚</p>
<p>　自枯槁其形　　修行诸苦行</p>
<p>　而求于受生　　增长五欲因</p>
<p>　不观生死故　　以苦而求苦</p>
<p>　一切众生类　　心常畏于死</p>
<p>　精勤求受生　　生已会当死</p>
<p>　虽复畏于苦　　而长没苦海</p>
<p>　此生极疲劳　　将生复不息</p>
<p>　任苦求现乐　　求生天亦劳</p>
<p>　求乐心下劣　　俱堕于非义</p>
<p>　方于极鄙劣　　精勤则为胜</p>
<p>　未若修智慧　　两舍永无为</p>
<p>　苦身是法者　　安乐为非法</p>
<p>　行法而后乐　　因法果非法</p>
<p>　身所行起灭　　皆由心意力</p>
<p>　若离心意者　　此身如枯木</p>
<p>　是故当调心　　心调形自正</p>
<p>　食净为福者　　禽兽贫穷子</p>
<p>　常食于果叶　　斯等应有福</p>
<p>　若言善心起　　苦行为福因</p>
<p>　彼诸安乐行　　何不善心起</p>
<p>　乐非善心起　　善亦非苦因</p>
<p>　若彼诸外道　　以水为净者</p>
<p>　乐水居众生　　恶业能常净</p>
<p>　彼本功德仙　　所可住止处</p>
<p>　功德仙住故　　普世之所重</p>
<p>　应尊彼功德　　不应重其处</p>
<p>　如是广说法　　遂至日云暮</p>
<p>　见有事火者　　或钻或吹然</p>
<p>　或有酥油洒　　或举声咒愿</p>
<p>　如是竟日夜　　观察彼所行</p>
<p>　不见真实义　　则便欲舍去</p>
<p>　时彼诸梵志　　悉来请留住</p>
<p>　眷仰菩萨德　　无不勤劝请</p>
<p>　汝从非法处　　来至正法林</p>
<p>　而复欲弃舍　　是故劝请留</p>
<p>　诸长宿梵志　　蓬发服草衣</p>
<p>　追随菩萨后　　愿请小留神</p>
<p>　菩萨见诸老　　随逐身疲劳</p>
<p>　止住一树下　　安慰遣令还</p>
<p>　梵志诸长幼　　围绕合掌请</p>
<p>　汝忽来至此　　园林妙充满</p>
<p>　而今弃舍去　　遂成丘旷野</p>
<p>　如人爱寿命　　不欲舍其身</p>
<p>　我等亦如是　　唯愿小留住</p>
<p>　此处诸梵志　　王仙及天仙</p>
<p>　皆依于此处　　又邻雪山侧</p>
<p>　增长人苦行　　其处莫过此</p>
<p>　众多诸学士　　由此路生天</p>
<p>　求福学仙者　　皆从此已北</p>
<p>　摄受于正法　　慧者不游南</p>
<p>　若汝见我等　　懈怠不精进</p>
<p>　行诸不净法　　而不乐住者</p>
<p>　我等悉应去　　汝可留止此</p>
<p>　此诸梵志等　　常求苦行伴</p>
<p>　汝为苦行长　　云何相弃舍</p>
<p>　若能止住此　　奉事如帝释</p>
<p>　亦如天奉事　　毗梨诃钵低</p>
<p>　菩萨向梵志　　说己心所期</p>
<p>　我修正方便　　唯欲灭诸有</p>
<p>　汝等心质直　　行法亦寂默</p>
<p>　亲念于来宾　　我心实爱乐</p>
<p>　美说感人怀　　闻者皆沐浴</p>
<p>　闻汝等所说　　增我乐法情</p>
<p>　汝等悉归我　　以为法良朋</p>
<p>　而今弃舍汝　　其心甚怅然</p>
<p>　先违本亲属　　今与汝等乖</p>
<p>　合会别离苦　　其苦等无异</p>
<p>　非我心不乐　　亦不见他过</p>
<p>　但汝等苦行　　悉求生天乐</p>
<p>　我求灭三有　　形背而心乖</p>
<p>　汝等所行法　　自习先师业</p>
<p>　我为灭诸集　　以求无集法</p>
<p>　是故于此林　　永无久停理</p>
<p>　尔时诸梵志　　闻菩萨所说</p>
<p>　真实有义言　　辞辩理高胜</p>
<p>　其心大欢喜　　倍深加宗敬</p>
<p>　时有一梵志　　常卧尘土中</p>
<p>　萦发衣树皮　　黄眼修高鼻</p>
<p>　而白菩萨言　　志固智慧明</p>
<p>　决定了生过　　善知离生安</p>
<p>　祠祀祈天神　　及种种苦行</p>
<p>　悉求生天乐　　未离贪欲境</p>
<p>　能与贪欲争　　志求真解脱</p>
<p>　此则为丈夫　　决定正觉士</p>
<p>　斯处不足留　　当至频陀山</p>
<p>　彼有大牟尼　　名曰阿罗蓝</p>
<p>　唯彼得究竟　　第一增胜眼</p>
<p>　汝当往诣彼　　得闻真实道</p>
<p>　能使心悦者　　必当行其法</p>
<p>　我观汝志乐　　恐亦非所安</p>
<p>　当复舍彼游　　更求余多闻</p>
<p>　隆鼻广长目　　丹唇素利齿</p>
<p>　薄肤面光泽　　朱舌长软薄</p>
<p>　如是众妙相　　悉饮尔炎水</p>
<p>　当度不测深　　世间无有比</p>
<p>　耆旧诸仙人　　不得者当得</p>
<p>　菩萨领其言　　与诸仙人别</p>
<p>　彼诸仙人众　　右绕各辞还　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>