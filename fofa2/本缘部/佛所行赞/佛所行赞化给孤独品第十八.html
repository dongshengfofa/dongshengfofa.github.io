<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞化给孤独品第十八</p>
<p>　时有大长者　　名曰给孤独</p>
<p>　巨富财无量　　广施济贫乏</p>
<p>　远从于北方　　憍萨罗国来</p>
<p>　止一知识舍　　主人名首罗</p>
<p>　闻佛兴于世　　近住于竹园</p>
<p>　承名重其德　　即夜诣彼林</p>
<p>　如来已知彼　　根熟净信生</p>
<p>　随宜称其实　　而为说法言</p>
<p>　汝已乐正法　　净信心虚渴</p>
<p>　能减于睡眠　　而来敬礼我</p>
<p>　今日当为汝　　具设初宾仪</p>
<p>　汝宿殖德本　　坚固净其望</p>
<p>　闻佛名欢喜　　堪为正法器</p>
<p>　虚怀广行惠　　周给于贫穷</p>
<p>　名德普流闻　　果成由宿因</p>
<p>　今当行法施　　至心精诚施</p>
<p>　时施寂静施　　兼受持净戒</p>
<p>　戒为庄严具　　能转于恶趣</p>
<p>　令人上升天　　报以天五乐</p>
<p>　诸求为大苦　　爱欲集诸过</p>
<p>　当修远离恶　　离欲寂静乐</p>
<p>　知老病死苦　　世间之大患</p>
<p>　正观察世间　　离生老病死</p>
<p>　既见于人间　　有老病死苦</p>
<p>　生天亦复然　　无有常存者</p>
<p>　无常则是苦　　苦则无有我</p>
<p>　无常苦非我　　何有我我所</p>
<p>　知苦即是苦　　集者则为集</p>
<p>　苦灭即寂静　　道即安隐处</p>
<p>　群生流动性　　当知是苦本</p>
<p>　厌末塞其源　　不愿有非有</p>
<p>　生老死盛火　　世间普炽然</p>
<p>　见生死动摇　　当习于无想</p>
<p>　三摩提究竟　　甘露寂静处</p>
<p>　空无我我所　　世间悉如幻</p>
<p>　当观于此身　　诸大众行聚</p>
<p>　长者闻说法　　即得于初果</p>
<p>　生死海消灭　　唯有一滴余</p>
<p>　空闲修离欲　　第一有无身</p>
<p>　不如今俗人　　见谛真解脱</p>
<p>　不离诸苦行　　种种异见网</p>
<p>　虽至第一有　　不见真实义</p>
<p>　邪想着天福　　有爱缚转深</p>
<p>　长者闻说法　　阴盖焕然开</p>
<p>　逮得于正见　　诸邪见永除</p>
<p>　犹如秋厉风　　飘散于重云</p>
<p>　不计自在因　　亦非邪因生</p>
<p>　亦复非无因　　而生于世间</p>
<p>　若自在天生　　无长幼先后</p>
<p>　亦无五道轮　　生者不应灭</p>
<p>　亦不应灾患　　为恶亦非过</p>
<p>　净与不净业　　斯由自在天</p>
<p>　若自在天生　　世间不应疑</p>
<p>　如子从父生　　孰不识其尊</p>
<p>　人遭穷苦时　　不应反怨天</p>
<p>　悉应宗自在　　不应奉余神</p>
<p>　自在是作者　　不应名自在</p>
<p>　以其是作故　　彼则应常作</p>
<p>　常作则自劳　　何名为自在</p>
<p>　若无心而作　　如婴儿所为</p>
<p>　若有心而作　　有心非自在</p>
<p>　苦乐由众生　　则非自在作</p>
<p>　自在生苦乐　　彼应有爱憎</p>
<p>　已有爱憎故　　不应称自在</p>
<p>　若复自在作　　众生应默然</p>
<p>　任彼自在力　　何用修善为</p>
<p>　正复修善恶　　不应有业报</p>
<p>　自在若业生　　一切则共业</p>
<p>　若是共业者　　皆应称自在</p>
<p>　自在若无因　　一切亦应无</p>
<p>　若因余自在　　自在应无穷</p>
<p>　是故诸众生　　悉无有作者</p>
<p>　当知自在义　　于此论则坏</p>
<p>　一切义相违　　无说则有过</p>
<p>　若复自性生　　其过亦如是</p>
<p>　诸明因论者　　未曾如是说</p>
<p>　无所依无因　　而能有所作</p>
<p>　彼彼皆由因　　犹如依种子</p>
<p>　是故知一切　　则非自性生</p>
<p>　一切诸所作　　非唯一因生</p>
<p>　而说一自性　　是故则非因</p>
<p>　若言彼自性　　周满一切处</p>
<p>　若周满一切　　亦无能所作</p>
<p>　既无能所作　　是则非为因</p>
<p>　若遍一切处　　一切有作者</p>
<p>　是则一切时　　常应有所作</p>
<p>　若言常作者　　无待时生物</p>
<p>　是故应当知　　非自性为因</p>
<p>　又说彼自性　　离一切求那</p>
<p>　一切所作事　　亦应离求那</p>
<p>　一切诸世间　　悉见有求那</p>
<p>　是故知自性　　亦复非为因</p>
<p>　若说彼自性　　异于求那者</p>
<p>　以常为因故　　其性不应异</p>
<p>　众生求那异　　故自性非因</p>
<p>　自性若常者　　事亦不应坏</p>
<p>　以自性为因　　因果理应同</p>
<p>　世间见坏故　　当知别有因</p>
<p>　若彼自性因　　不应求解脱</p>
<p>　以有自性故　　应任彼生灭</p>
<p>　假令得解脱　　自性还生缚</p>
<p>　若自性不见　　为见法因者</p>
<p>　此亦非为因　　因果理殊故</p>
<p>　世间诸见事　　因果悉俱见</p>
<p>　若自性无心　　不应有心因</p>
<p>　如见烟知火　　因果类相求</p>
<p>　非彼因不见　　而生于见事</p>
<p>　犹金造器服　　始终不离金</p>
<p>　自性是事因　　始终岂得殊</p>
<p>　若使时作者　　不应求解脱</p>
<p>　以彼时常故　　应任彼时节</p>
<p>　世间无有边　　时节亦复然</p>
<p>　是故修行者　　不应方便求</p>
<p>　陀罗骠求那　　世间一异论</p>
<p>　虽有种种说　　当知非一因</p>
<p>　若说我作者　　应随欲而生</p>
<p>　而今不随欲　　云何说我作</p>
<p>　不欲而更得　　欲者反更违</p>
<p>　苦乐不自在　　云何言我作</p>
<p>　若使我作者　　应无恶趣业</p>
<p>　种种业果生　　故知非我作</p>
<p>　言我随时作　　时应唯作善</p>
<p>　善恶随缘生　　故知非我作</p>
<p>　若使无因作　　不应修方便</p>
<p>　一切自然定　　修因何所为</p>
<p>　世间种种业　　而获种种果</p>
<p>　是故知一切　　非为无因作</p>
<p>　有心及无心　　悉从因缘起</p>
<p>　世间一切法　　非无因生者</p>
<p>　长者心开解　　通达胜妙义</p>
<p>　一相实智生　　决定了真谛</p>
<p>　敬礼世尊足　　合掌而启请</p>
<p>　居在舍婆提　　土地丰安乐</p>
<p>　波斯匿大王　　师子元族胄</p>
<p>　福德名称流　　远近所宗敬</p>
<p>　欲造立精舍　　唯愿哀愍受</p>
<p>　知佛心平等　　所居不求安</p>
<p>　愍彼众生故　　不违我所请</p>
<p>　佛知长者心　　大施发于今</p>
<p>　无染无所著　　善护众生心</p>
<p>　汝已见真谛　　素心好行施</p>
<p>　钱财非常宝　　宜应速施为</p>
<p>　如藏库被烧　　已出者为珍</p>
<p>　明人知无常　　出财广行惠</p>
<p>　悭贪者守惜　　恐尽不受用</p>
<p>　亦不畏无常　　徒失增忧悔</p>
<p>　应时应器施　　如健夫临敌</p>
<p>　能施而能战　　是则勇慧士</p>
<p>　施者众所爱　　善称广流闻</p>
<p>　良善乐为友　　命终心常欢</p>
<p>　无悔亦无怖　　不生饿鬼趣</p>
<p>　此则为花报　　其果难思议</p>
<p>　轮回六趣中　　良伴无过施</p>
<p>　若生天人中　　为众所奉事</p>
<p>　生于畜生道　　施报随受乐</p>
<p>　智慧修寂定　　无依无有数</p>
<p>　虽获甘露道　　犹资施以成</p>
<p>　缘彼惠施故　　修八大人念</p>
<p>　随念欢喜心　　决定三摩提</p>
<p>　三昧增智慧　　能正观生灭</p>
<p>　正观生灭已　　次第得解脱</p>
<p>　舍财惠施者　　蠲除于贪着</p>
<p>　慈悲恭敬与　　兼除嫉恚慢</p>
<p>　明见惠施果　　无施痴见除</p>
<p>　诸结烦恼灭　　斯由于惠施</p>
<p>　当知惠施者　　则为解脱因</p>
<p>　犹如人种栽　　为荫花果故</p>
<p>　布施亦如是　　报乐大涅槃</p>
<p>　不坚固财施　　获报坚固果</p>
<p>　施食唯得力　　施衣得好色</p>
<p>　若建立精舍　　众果具足成</p>
<p>　或施求五欲　　或贪求大财</p>
<p>　或为名闻施　　有求生天乐</p>
<p>　或为免贫苦　　唯汝无想施</p>
<p>　施中之最上　　无利而不获</p>
<p>　汝心有所弘　　宜令速成就</p>
<p>　痴爱心来游　　清净眼开还</p>
<p>　长者受佛教　　惠心转增明</p>
<p>　请优波低舍　　贤友而同归</p>
<p>　还彼憍萨罗　　周行择良墟</p>
<p>　见太子祇园　　林流极清闲</p>
<p>　往诣太子所　　请求买其田</p>
<p>　太子甚宝惜　　元无出卖心</p>
<p>　设布黄金满　　犹尚地不迁</p>
<p>　长者心欢喜　　即遍布黄金</p>
<p>　只言我不与　　汝云何布金</p>
<p>　长者言不与　　何言满黄金</p>
<p>　二人共诤讼　　延及断事官</p>
<p>　众皆叹奇特　　只亦知其诚</p>
<p>　广问其因缘　　辞言立精舍</p>
<p>　供养于如来　　并及比丘僧</p>
<p>　太子闻佛名　　其心即开悟</p>
<p>　唯取其半金　　求和同建立</p>
<p>　汝地我树林　　共以供养佛</p>
<p>　长者地祇林　　以付舍利弗</p>
<p>　经始立精舍　　昼夜勤速成</p>
<p>　高显胜庄严　　犹四天王宫</p>
<p>　随法顺道宜　　称如来所应</p>
<p>　世间未曾有　　增晖舍卫城</p>
<p>　如来现神荫　　众圣集安居</p>
<p>　无侍者哀降　　有侍资道宜</p>
<p>　长者乘斯福　　寿尽上升天</p>
<p>　子孙继其业　　历世种福田　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>