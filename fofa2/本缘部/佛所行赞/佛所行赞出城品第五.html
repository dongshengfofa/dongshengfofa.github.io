<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞出城品第五</p>
<p>　王复增种种　　胜妙五欲具</p>
<p>　昼夜以娱乐　　冀悦太子心</p>
<p>　太子深厌离　　了无爱乐情</p>
<p>　但思生死苦　　如被箭师子</p>
<p>　王使诸大臣　　贵族名子弟</p>
<p>　年少胜姿颜　　聪慧执礼仪</p>
<p>　昼夜同游止　　以取太子心</p>
<p>　如是未几时　　启王复出游</p>
<p>　服乘骏足马　　众宝具庄严</p>
<p>　与诸贵族子　　围绕俱出城</p>
<p>　譬如四种华　　日照悉开敷</p>
<p>　太子耀神景　　羽从悉蒙光</p>
<p>　出城游园林　　修路广且平</p>
<p>　树木花果茂　　心乐遂忘归</p>
<p>　路傍见耕人　　垦壤杀诸虫</p>
<p>　其心生悲恻　　痛踰刺贯心</p>
<p>　又见彼农夫　　勤苦形枯悴</p>
<p>　蓬发而流汗　　尘土坌其身</p>
<p>　耕牛亦疲困　　吐舌而急喘</p>
<p>　太子性慈悲　　极生怜愍心</p>
<p>　慨然兴长叹　　降身委地坐</p>
<p>　观察此众苦　　思惟生灭法</p>
<p>　呜呼诸世间　　愚痴莫能觉</p>
<p>　安慰诸人众　　各令随处坐</p>
<p>　自荫阎浮树　　端坐正思惟</p>
<p>　观察诸生死　　起灭无常变</p>
<p>　心定安不动　　五欲廓云消</p>
<p>　有觉亦有观　　入初无漏禅</p>
<p>　离欲生喜乐　　正受三摩提</p>
<p>　世间甚辛苦　　老病死所坏</p>
<p>　终身受大苦　　而不自觉知</p>
<p>　厌他老病死　　此则为大患</p>
<p>　我今求胜法　　不应同世间</p>
<p>　自婴老病死　　而反恶他人</p>
<p>　如是真实观　　少壮色力寿</p>
<p>　新新不暂停　　终归磨灭法</p>
<p>　不喜亦不忧　　不疑亦不乱</p>
<p>　不眠不着欲　　不坏不嫌彼</p>
<p>　寂静离诸盖　　慧光转增明</p>
<p>　尔时净居天　　化为比丘形</p>
<p>　来诣太子所　　太子敬起迎</p>
<p>　问言汝何人　　答言是沙门</p>
<p>　畏厌老病死　　出家求解脱</p>
<p>　众生老病死　　变坏无暂停</p>
<p>　故我求常乐　　无灭亦无生</p>
<p>　怨亲平等心　　不务于财色</p>
<p>　所安唯山林　　空寂无所营</p>
<p>　尘想既已息　　萧条倚空闲</p>
<p>　精粗无所择　　乞求以支身</p>
<p>　即于太子前　　轻举腾虚逝</p>
<p>　太子心欢喜　　惟念过去佛</p>
<p>　建立此威仪　　遗像见于今</p>
<p>　端坐正思惟　　即得正法念</p>
<p>　当作何方便　　遂心长出家</p>
<p>　敛情抑诸根　　徐起还入城</p>
<p>　眷属悉随从　　谓止不远逝</p>
<p>　内密兴愍念　　方欲超世表</p>
<p>　形虽随路归　　心实留山林</p>
<p>　犹如系狂象　　常念游旷野</p>
<p>　太子时入城　　士女挟路迎</p>
<p>　老者愿为子　　少愿为夫妻</p>
<p>　或愿为兄弟　　诸亲内眷属</p>
<p>　若当从所愿　　诸集悕望断</p>
<p>　太子心欢喜　　忽闻断集声</p>
<p>　若当从所愿　　斯愿要当成</p>
<p>　深思断集乐　　增长涅槃心</p>
<p>　身如金山峰　　佣臂如象手</p>
<p>　其音若春雷　　绀眼譬牛王</p>
<p>　无尽法为心　　面如满月光</p>
<p>　师子王游步　　徐入于本宫</p>
<p>　犹如帝释子　　心敬形亦恭</p>
<p>　往诣父王所　　稽首问和安</p>
<p>　并启生死畏　　哀请求出家</p>
<p>　一切诸世间　　合会要别离</p>
<p>　是故愿出家　　欲求真解脱</p>
<p>　父王闻出家　　心即大战惧</p>
<p>　犹如大狂象　　动摇小树枝</p>
<p>　前执太子手　　流泪而告言</p>
<p>　且止此所说　　未是依法时</p>
<p>　少壮心动摇　　行法多生过</p>
<p>　奇特五欲境　　心尚未厌离</p>
<p>　出家修苦行　　未能决定心</p>
<p>　空闲旷野中　　其心未寂灭</p>
<p>　汝心虽乐法　　未若我是时</p>
<p>　汝应领国事　　令我先出家</p>
<p>　弃父绝宗嗣　　此则为非法</p>
<p>　当息出家心　　受习世间法</p>
<p>　安乐善名闻　　然后可出家</p>
<p>　太子恭逊辞　　复启于父王</p>
<p>　惟为保四事　　当息出家心</p>
<p>　保子命常存　　无病不衰老</p>
<p>　众具不损减　　奉命停出家</p>
<p>　父王告太子　　汝勿说此言</p>
<p>　如此四事者　　谁能保令无</p>
<p>　汝求此四愿　　正为人所笑</p>
<p>　且停出家心　　服习于五欲</p>
<p>　太子复启王　　四愿不可保</p>
<p>　应听子出家　　愿不为留难</p>
<p>　子在被烧舍　　如何不听出</p>
<p>　分析为常理　　孰能不听求</p>
<p>　脱当自磨灭　　不如以法离</p>
<p>　若不以法离　　死至孰能持</p>
<p>　父王知子心　　决定不可转</p>
<p>　但当尽力留　　何须复多言</p>
<p>　更增诸婇女　　上妙五欲乐</p>
<p>　昼夜苦防卫　　要不令出家</p>
<p>　国中诸群臣　　来诣太子所</p>
<p>　广引诸礼律　　劝令顺王命</p>
<p>　太子见父王　　悲感泣流泪</p>
<p>　且还本宫中　　端坐默思惟</p>
<p>　宫中诸婇女　　亲近围绕侍</p>
<p>　伺候瞻颜色　　瞩目不暂瞬</p>
<p>　犹若秋林鹿　　端视彼猎师</p>
<p>　太子正容貌　　犹若真金山</p>
<p>　伎女共瞻察　　听教候音颜</p>
<p>　敬畏察其心　　犹彼林中鹿</p>
<p>　渐已至日暮</p>
<p>　太子处幽夜　　光明甚辉耀</p>
<p>　如日照须弥　　坐于七宝座</p>
<p>　薰以妙栴檀　　婇女众围绕</p>
<p>　奏犍挞婆音　　如毗沙门子</p>
<p>　众妙天乐声　　太子心所念</p>
<p>　第一远离乐　　虽作众妙音</p>
<p>　亦不在其怀　　时净居天子</p>
<p>　知太子时至　　决定应出家</p>
<p>　忽然化来下　　厌诸伎女众</p>
<p>　悉皆令睡眠　　容仪不敛摄</p>
<p>　委纵露丑形　　惛睡互低仰</p>
<p>　乐器乱纵横　　傍倚或反侧</p>
<p>　或复似投深　　缨络如曳锁</p>
<p>　衣裳绞缚身　　抱琴而偃地</p>
<p>　犹若受苦人　　黄绿衣流散</p>
<p>　如摧迦尼华　　纵体倚壁眠</p>
<p>　状若悬角弓　　或手攀窗牖</p>
<p>　如似绞死尸　　频呻长欠呿</p>
<p>　魇呼涕流涎　　蓬头露丑形</p>
<p>　见若颠狂人　　华鬘垂覆面</p>
<p>　或以面掩地　　或举身战掉</p>
<p>　犹若独摇鸟　　委身更相枕</p>
<p>　手足互相加　　或颦蹙皱眉</p>
<p>　或合眼开口　　种种身散乱</p>
<p>　狼籍犹横尸　　时太子端坐</p>
<p>　观察诸婇女　　先皆极端严</p>
<p>　言笑心谄黠　　妖艳巧姿媚</p>
<p>　而今悉丑秽　　女人性如是</p>
<p>　云何可亲近　　沐浴假缘饰</p>
<p>　诳惑男子心　　我今已觉了</p>
<p>　决定出无疑　</p>
<p>　尔时净居天　　来下为开门</p>
<p>　太子时徐起　　出诸婇女间</p>
<p>　踟蹰于内阁　　而告车匿言</p>
<p>　吾今心渴仰　　欲饮甘露泉</p>
<p>　被马速牵来　　欲至不死乡</p>
<p>　自知心决定　　坚固誓庄严</p>
<p>　婇女本端正　　今悉见丑形</p>
<p>　门户先关闭　　今已悉自开</p>
<p>　观此诸瑞相　　第一义之筌</p>
<p>　车匿内思惟　　应奉太子教</p>
<p>　脱令父王知　　复应深罪责</p>
<p>　诸天加神力　　不觉牵马来</p>
<p>　平乘骏良马　　众宝镂乘具</p>
<p>　高翠长髦尾　　局背短毛耳</p>
<p>　鹿腹鹅王颈　　额广圆瓠鼻</p>
<p>　龙咽臗臆方　　具足驎骥相</p>
<p>　太子抚马颈　　摩身而告言</p>
<p>　父王常乘汝　　临敌辄胜怨</p>
<p>　吾今欲相依　　远涉甘露津</p>
<p>　战斗多众旅　　荣乐多伴游</p>
<p>　商人求珍宝　　乐从者亦众</p>
<p>　遭苦良友难　　求法必寡朋</p>
<p>　堪此二友者　　终获于吉安</p>
<p>　吾今欲出游　　为度苦众生</p>
<p>　汝今欲自利　　兼济诸群萌</p>
<p>　宜当竭其力　　长驱勿疲惓</p>
<p>　劝已徐跨马　　理辔倏晨征</p>
<p>　人状日殿流　　马如白云浮</p>
<p>　束身不奋迅　　屏气不喷鸣</p>
<p>　四神来捧足　　潜密寂无声</p>
<p>　重门固关钥　　天神令自开</p>
<p>　敬重无过父　　爱深莫踰子</p>
<p>　内外诸眷属　　恩爱亦缠绵</p>
<p>　遣情无遗念　　飘然超出城</p>
<p>　清净莲花目　　从淤泥中生</p>
<p>　顾瞻父王宫　　而说告离篇</p>
<p>　不度生老死　　永无游此缘</p>
<p>　一切诸天众　　虚空龙鬼神</p>
<p>　随喜称善哉　　唯此真谛言</p>
<p>　诸天龙神众　　庆得难得心</p>
<p>　各以自力光　　引导助其明</p>
<p>　人马心俱锐　　奔逝若流星</p>
<p>　东方犹未晓　　已进三由旬　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>