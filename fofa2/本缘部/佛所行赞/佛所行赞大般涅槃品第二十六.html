<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞大般涅槃品第二十六</p>
<p>　尔时有梵志　　名须跋陀罗</p>
<p>　贤德悉备足　　净戒护众生</p>
<p>　少禀于邪见　　修外道出家</p>
<p>　欲来见世尊　　告语阿难陀</p>
<p>　我闻如来道　　厥义深难测</p>
<p>　世间无上觉　　第一调御师</p>
<p>　今欲般涅槃　　难复可再遇</p>
<p>　难见见者难　　犹如镜中月</p>
<p>　我今欲奉见　　无上善导师</p>
<p>　为求免众苦　　度生死彼岸</p>
<p>　佛日欲潜光　　愿令我暂见</p>
<p>　阿难情悲感　　兼谓为讥论</p>
<p>　或欣世尊灭　　不宜令佛见</p>
<p>　佛知彼希望　　堪为正法器</p>
<p>　而告阿难言　　听彼外道前</p>
<p>　我为度人生　　汝勿作留难</p>
<p>　须跋陀罗闻　　心生大欢喜</p>
<p>　乐法情转深　　加敬至佛前</p>
<p>　应时随顺言　　软语而问讯</p>
<p>　和颜合掌请　　今欲有所问</p>
<p>　世有知法者　　如我比甚众</p>
<p>　唯闻佛所得　　解脱异要道</p>
<p>　愿为我略说　　沾润虚渴怀</p>
<p>　不为论议故　　亦无胜负心</p>
<p>　佛为彼梵志　　略说八正道</p>
<p>　闻即虚心受　　犹迷得正路</p>
<p>　觉知先所学　　非为究竟道</p>
<p>　即得未曾闻　　舍离于邪径</p>
<p>　兼背痴闇障　　思惟先所习</p>
<p>　嗔恚痴冥俱　　长养不善业</p>
<p>　爱恚痴等行　　能起诸善业</p>
<p>　多闻慧精进　　亦由有爱生</p>
<p>　恚痴若断者　　则离于诸业</p>
<p>　诸业既已除　　是名业解脱</p>
<p>　诸业解脱者　　不与义相应</p>
<p>　世间说一切　　悉皆有自性</p>
<p>　有爱嗔恚痴　　而有自性者</p>
<p>　此则应常存　　云何而解脱</p>
<p>　正使恚痴灭　　有爱还复生</p>
<p>　如水自性冷　　缘火故成热</p>
<p>　热息归于冷　　以自性常故</p>
<p>　当知有爱性　　闻慧进不增</p>
<p>　不增亦不减　　云何是解脱</p>
<p>　先谓彼生死　　本从性中生</p>
<p>　今观于彼义　　无得解脱者</p>
<p>　性者则常住　　云何有究竟</p>
<p>　譬如燃明灯　　何能令无光</p>
<p>　佛道真实义　　缘爱生世间</p>
<p>　爱灭则寂静　　因灭故果亡</p>
<p>　本谓我异身　　不见无作者</p>
<p>　今闻佛正教　　世间无有我</p>
<p>　诸法因缘生　　无有自在故</p>
<p>　因缘生故苦　　因缘灭亦然</p>
<p>　观世因缘生　　则灭于断见</p>
<p>　缘离世间灭　　则离于常见</p>
<p>　悉舍本所见　　深见佛正法</p>
<p>　宿命种善因　　闻法能即悟</p>
<p>　已得善寂灭　　清凉无尽处</p>
<p>　心开信增广　　仰瞻如来卧</p>
<p>　不忍观如来　　舍世般涅槃</p>
<p>　及佛未究竟　　我当先灭度</p>
<p>　合掌礼圣颜　　一面正基坐</p>
<p>　舍寿入涅槃　　如雨灭小火</p>
<p>　佛告诸比丘　　我最后弟子</p>
<p>　而今已涅槃　　汝等当供养</p>
<p>　佛以初夜过　　月明众星朗</p>
<p>　闲林静无声　　而兴大悲心</p>
<p>　遗诫诸弟子　　吾般涅槃后</p>
<p>　汝等当恭敬　　波罗提木叉</p>
<p>　即是汝大师　　巨夜之明灯</p>
<p>　贫人之大宝　　当所教诫者</p>
<p>　汝等当随顺　　如事我无异</p>
<p>　当净身口行　　离诸治生业</p>
<p>　田宅畜众生　　积财及五谷</p>
<p>　一切当远离　　如避大火坑</p>
<p>　垦土截草木　　医疗治诸病</p>
<p>　仰观于历数　　步推吉凶象</p>
<p>　占相于利害　　此悉不应为</p>
<p>　节身随时食　　不受使行术</p>
<p>　不合和汤药　　远离诸谄曲</p>
<p>　顺法资生具　　应当知量受</p>
<p>　受则不积聚　　是则略说戒</p>
<p>　为众戒之根　　亦为解脱本</p>
<p>　依此法能生　　一切诸正受</p>
<p>　一切真实智　　缘斯得究竟</p>
<p>　是故当执持　　勿令其断坏</p>
<p>　净戒不断故　　则有诸善法</p>
<p>　无则无诸善　　以戒建立故</p>
<p>　已住清净戒　　善摄诸情根</p>
<p>　犹如善牧牛　　不令其纵暴</p>
<p>　不摄诸根马　　纵逸于六境</p>
<p>　现世致殃祸　　将坠于恶道</p>
<p>　譬如不调马　　令人堕坑陷</p>
<p>　是故明智者　　不应纵诸根</p>
<p>　诸根甚凶恶　　为人之重怨</p>
<p>　众生爱诸根　　还为彼伤害</p>
<p>　深怨盛毒蛇　　暴虎及猛火</p>
<p>　世间之甚恶　　慧者所不畏</p>
<p>　唯畏轻躁心　　将人入恶道</p>
<p>　以彼乐小恬　　不观深险故</p>
<p>　狂象失利钩　　猿猴得树林</p>
<p>　轻躁心如是　　慧者当摄持</p>
<p>　放心令自在　　终不得寂灭</p>
<p>　是故当制心　　速之安静处</p>
<p>　饭食知节量　　当如服药法</p>
<p>　勿因于饭食　　而生贪恚心</p>
<p>　饭食止饥渴　　如膏朽败车</p>
<p>　譬如蜂采花　　不坏其色香</p>
<p>　比丘行乞食　　勿伤彼信心</p>
<p>　若人开心施　　当推彼所堪</p>
<p>　不筹量牛力　　重载令其伤</p>
<p>　朝中晡三时　　次第修正业</p>
<p>　初后二夜分　　亦莫着睡眠</p>
<p>　中夜端心卧　　系念在明相</p>
<p>　勿终夜睡眠　　令身命空过</p>
<p>　时火常烧身　　云何长睡眠</p>
<p>　烦恼众怨家　　乘虚而随害</p>
<p>　心惛于睡寐　　死至孰能觉</p>
<p>　毒蛇藏于宅　　善咒能令出</p>
<p>　黑虺居其心　　明觉善咒除</p>
<p>　无术而长眠　　是则无惭人</p>
<p>　惭愧为严服　　惭为制象钩</p>
<p>　惭愧令心定　　无惭丧善根</p>
<p>　惭愧世称贤　　无惭禽兽伦</p>
<p>　若人以利刀　　节节解其身</p>
<p>　不应怀恚恨　　口不加恶言</p>
<p>　恶念而恶言　　自伤不害彼</p>
<p>　节身修苦行　　无过忍辱胜</p>
<p>　唯有行忍辱　　难伏坚固力</p>
<p>　是故勿怀恨　　恶言以加人</p>
<p>　嗔恚坏正法　　亦坏端正色</p>
<p>　丧失美名称　　嗔火自烧心</p>
<p>　嗔为功德怨　　爱德勿怀恨</p>
<p>　在家多诸恼　　嗔恚故非怪</p>
<p>　出家而怀嗔　　是则与理乖</p>
<p>　犹如冷水中　　而有盛火燃</p>
<p>　憍慢心若生　　当自手摩顶</p>
<p>　剃发服染衣　　手持乞食器</p>
<p>　边生裁自活　　何为生憍慢</p>
<p>　俗人衣色族　　憍慢亦为过</p>
<p>　何况出家人　　志求解脱道</p>
<p>　而生憍慢心　　此则大不可</p>
<p>　曲直性相违　　不俱犹霜炎</p>
<p>　出家修直道　　谄曲非所应</p>
<p>　谄伪幻虚诈　　唯法不欺诳</p>
<p>　多求则为苦　　少欲则安隐</p>
<p>　为安应少欲　　况求真解脱</p>
<p>　悭吝畏多求　　恐损其财宝</p>
<p>　好施者亦畏　　愧财不供足</p>
<p>　是故当小欲　　施彼无畏心</p>
<p>　由此少欲心　　则得解脱道</p>
<p>　若欲求解脱　　亦应习知足</p>
<p>　知足常欢喜　　欢喜即是法</p>
<p>　资生具虽陋　　知足故常安</p>
<p>　不知足之人　　虽得生天乐</p>
<p>　以不知足故　　苦火常烧心</p>
<p>　富而不知足　　是亦为贫苦</p>
<p>　虽贫而知足　　是则第一富</p>
<p>　其不知足者　　五欲境弥广</p>
<p>　犹更求无厌　　长夜驰骋苦</p>
<p>　汲汲怀忧虑　　反为知足哀</p>
<p>　不多受眷属　　其心常安隐</p>
<p>　安隐寂静故　　人天悉奉事</p>
<p>　是故当舍离　　亲疏二眷属</p>
<p>　如旷泽孤树　　众鸟多集栖</p>
<p>　多畜众亦然　　长夜受众苦</p>
<p>　多众多缠累　　如老象溺泥</p>
<p>　若人勤精进　　无利而不获</p>
<p>　是故当昼夜　　精勤不懈怠</p>
<p>　山谷微流水　　常流故决石</p>
<p>　钻火不精进　　徒劳而不获</p>
<p>　是故当精进　　如壮夫钻火</p>
<p>　善友虽为良　　不及于正念</p>
<p>　正念存于心　　众恶悉不入</p>
<p>　是故修行者　　常当念其身</p>
<p>　于身若失念　　一切善则忘</p>
<p>　譬如勇猛将　　被钾御强敌</p>
<p>　正念为重铠　　能制六境贼</p>
<p>　正定捡觉心　　观世间生灭</p>
<p>　是故修行者　　当习三摩提</p>
<p>　三昧已寂静　　能灭一切苦</p>
<p>　智慧能照明　　远离于摄受</p>
<p>　等观内思惟　　随顺趣正法</p>
<p>　在家及出家　　斯应由此路</p>
<p>　生老死大海　　智慧为轻舟</p>
<p>　无明大闇冥　　智慧为明灯</p>
<p>　诸缠结垢病　　智慧为良药</p>
<p>　烦恼棘刺林　　智慧为利斧</p>
<p>　痴爱駃水流　　智慧为桥梁</p>
<p>　是故当勤习　　闻思修生慧</p>
<p>　成就三种慧　　虽盲慧眼通</p>
<p>　无慧心虚伪　　是则非出家</p>
<p>　是故当觉知　　离诸虚伪法</p>
<p>　逮得微妙乐　　寂静安隐处</p>
<p>　遵崇不放逸　　放逸为善怨</p>
<p>　若人不放逸　　得生帝释处</p>
<p>　纵心放逸者　　则堕阿修罗</p>
<p>　安慰慈悲业　　所应我已毕</p>
<p>　汝等当精勤　　善自修其业</p>
<p>　山林空闲处　　增长寂静心</p>
<p>　当自勤劝勉　　勿令后悔恨</p>
<p>　犹如世良医　　应病说方药</p>
<p>　抱病而不服　　是非良医过</p>
<p>　我已说真实　　显示平等路</p>
<p>　闻而不奉用　　此非说者咎</p>
<p>　于四真谛义　　有所不了者</p>
<p>　汝今悉应问　　勿复隐所怀</p>
<p>　世尊哀愍教　　众会默然住</p>
<p>　时阿那律陀　　观察诸大众</p>
<p>　默然无所疑　　合掌而白佛</p>
<p>　月温日光冷　　风静地性动</p>
<p>　如是四种惑　　世间悉已无</p>
<p>　苦集灭道谛　　真实未曾违</p>
<p>　如世尊所说　　众会悉无疑</p>
<p>　唯世尊涅槃　　一切悉悲感</p>
<p>　不于世尊说　　起不究竟想</p>
<p>　正使新出家　　情未深解者</p>
<p>　闻今殷勤教　　疑惑悉已除</p>
<p>　已度生死海　　无欲无所求</p>
<p>　今皆生悲恋　　叹佛灭何速</p>
<p>　佛以阿那律　　种种忧悲说</p>
<p>　复以慈愍心　　安慰而告言</p>
<p>　正使经劫住　　终归当别离</p>
<p>　异体而和合　　理自不常俱</p>
<p>　自他利已毕　　空住何所为</p>
<p>　天人应度者　　悉已得解脱</p>
<p>　汝等诸弟子　　展转维正法</p>
<p>　知有必磨灭　　勿复生忧悲</p>
<p>　当自勤方便　　到不别离处</p>
<p>　我已燃智灯　　照除世闇冥</p>
<p>　世皆不牢固　　汝等当随喜</p>
<p>　如亲遭重病　　疗治脱苦患</p>
<p>　已舍于苦器　　逆生死海流</p>
<p>　永离众苦患　　是亦应随喜</p>
<p>　汝等善自护　　勿生于放逸</p>
<p>　有者悉归灭　　我今入涅槃</p>
<p>　言语从是断　　此则最后教</p>
<p>　入初禅三昧　　次第九正受</p>
<p>　逆次第正受　　还入于初禅</p>
<p>　复从初禅起　　入于第四禅</p>
<p>　出定心无寄　　便入于涅槃</p>
<p>　以佛涅槃故　　大地普震动</p>
<p>　空中普雨火　　无薪而自焰</p>
<p>　又复从地起　　八方俱炽燃</p>
<p>　乃至诸天宫　　炽燃亦如是</p>
<p>　雷霆动天地　　霹雳震山川</p>
<p>　犹天阿修罗　　击鼓战斗声</p>
<p>　狂风四激起　　山崩雨灰尘</p>
<p>　日月无光晖　　清流悉沸涌</p>
<p>　坚固林萎悴　　华叶非时零</p>
<p>　飞龙乘黑云　　垂五首泪流</p>
<p>　四王及眷属　　含悲兴供养</p>
<p>　净居天来下　　虚空中列侍</p>
<p>　观察无常变　　无忧亦无喜</p>
<p>　叹世违天师　　眼灭一何速</p>
<p>　八部诸天神　　遍满虚空中</p>
<p>　散华以供养　　戚戚心不欢</p>
<p>　唯有魔王喜　　奏乐以自娱</p>
<p>　阎浮提失荣　　犹山颓巅崩</p>
<p>　大象素牙折　　牛王双角摧</p>
<p>　虚空无日月　　莲花遭严霜</p>
<p>　如来般涅槃　　世间悴亦然　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>