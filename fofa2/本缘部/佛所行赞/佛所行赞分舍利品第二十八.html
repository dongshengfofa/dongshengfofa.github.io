<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞分舍利品第二十八</p>
<p>　彼诸力士众　　奉事于舍利</p>
<p>　以胜妙香花　　兴无上供养</p>
<p>　时七国诸王　　承佛已灭度</p>
<p>　遣使诣力士　　请求佛舍利</p>
<p>　彼诸力士众　　敬重如来身</p>
<p>　兼恃其勇健　　而起憍慢心</p>
<p>　宁舍自身命　　不舍佛舍利</p>
<p>　彼使悉空还　　七王大忿恨</p>
<p>　兴军如云雨　　来诣鸠夷城</p>
<p>　人民出城者　　悉皆惊怖还</p>
<p>　告诸力士众　　诸国军马来</p>
<p>　象马车步众　　围绕鸠夷城</p>
<p>　城外诸园林　　泉池花果树</p>
<p>　军众悉践蹈　　荣观悉摧碎</p>
<p>　力士登城观　　生业悉破坏</p>
<p>　严备战斗具　　以拟于外敌</p>
<p>　弓弩[打-丁+勉]石车　　飞炬独发来</p>
<p>　七王围绕城　　军众各精锐</p>
<p>　羽仪盛明显　　犹如七耀光</p>
<p>　钟鼓如雷霆　　勇气盛云雾</p>
<p>　力士大奋怒　　开门而命敌</p>
<p>　长宿诸士女　　心信佛法者</p>
<p>　惊怖发诚愿　　伏彼而不害</p>
<p>　随亲相劝谏　　不欲令斗战</p>
<p>　勇士被重钾　　挥戈舞长剑</p>
<p>　钟鼓而乱鸣　　执仗锋未交</p>
<p>　有一婆罗门　　名曰独楼那</p>
<p>　多闻智略胜　　谦虚众所宗</p>
<p>　慈心乐正法　　告彼诸王言</p>
<p>　观彼城形势　　一人亦足当</p>
<p>　况复齐心力　　而不能伏彼</p>
<p>　正使相摧灭　　复有何德称</p>
<p>　利锋刃既交　　势无有两全</p>
<p>　困此而害彼　　二俱有所伤</p>
<p>　斗战多机变　　形势难测量</p>
<p>　或有强胜弱　　或弱而胜强</p>
<p>　健夫轻毒蛇　　岂不伤其身</p>
<p>　有人性柔弱　　群女子所奖</p>
<p>　临阵成战士　　如火得膏油</p>
<p>　斗莫轻弱敌　　谓彼无所堪</p>
<p>　身力不足恃　　不如法力强</p>
<p>　古昔有胜王　　名迦兰陀摩</p>
<p>　端坐起慈心　　能伏大怨敌</p>
<p>　虽王四天下　　名称财利丰</p>
<p>　终归亦皆尽　　如牛饮饱归</p>
<p>　应以法以义　　应以和方便</p>
<p>　战胜增其怨　　和胜后无患</p>
<p>　今结饮血仇　　此事甚不可</p>
<p>　为欲供养佛　　应随佛忍辱</p>
<p>　如是婆罗门　　决定吐诚实</p>
<p>　方宜义和理　　而作无畏说</p>
<p>　尔时彼诸王　　告婆罗门言</p>
<p>　汝今善应时　　黠慧义饶益</p>
<p>　亲密至诚言　　顺法依强理</p>
<p>　且听我所说　　为王者之法</p>
<p>　或因五欲诤　　嫌恨竞强力</p>
<p>　或因其嬉戏　　不急致战争</p>
<p>　吾等今为法　　战争复何怪</p>
<p>　憍慢而违义　　世人尚伏从</p>
<p>　况佛离憍慢　　化人令谦下</p>
<p>　我等而不能　　亡身而供养</p>
<p>　昔诸大地主　　弼瑟阿难陀</p>
<p>　为一端正女　　战争相摧灭</p>
<p>　况今为供养　　清净离欲师</p>
<p>　爱身而惜命　　不以力争求</p>
<p>　先王骄罗婆　　与般那婆战</p>
<p>　展转更相破　　正为贪利故</p>
<p>　况为无贪师　　而复贪其生</p>
<p>　罗摩仙人子　　嗔恨千臂王</p>
<p>　破国杀人民　　正为嗔恚故</p>
<p>　况为无恚师　　而惜于身命</p>
<p>　罗摩为私陀　　杀害诸鬼国</p>
<p>　况无摄受师　　不为其没命</p>
<p>　阿利及婆俱　　二鬼常结怨</p>
<p>　正为愚痴故　　广害于众生</p>
<p>　况为智慧师　　而复惜身命</p>
<p>　如是比众多　　无义而自丧</p>
<p>　况今天人师　　普世所恭敬</p>
<p>　计身而惜命　　不勤求供养</p>
<p>　汝若欲止争　　为吾等入城</p>
<p>　劝彼令开解　　使我愿得满</p>
<p>　以汝法言故　　令我心小息</p>
<p>　犹如盛毒蛇　　咒力故暂止</p>
<p>　尔时婆罗门　　受彼诸王教</p>
<p>　入城诣力士　　问讯以告诚</p>
<p>　外诸人中王　　手执利器仗</p>
<p>　身被于重钾　　精锐耀日光</p>
<p>　奋师子勇气　　咸欲灭此城</p>
<p>　然其为法故　　犹畏非法行</p>
<p>　是故遣我来　　旨欲有所白</p>
<p>　我不为土地　　亦不求钱财</p>
<p>　不以憍慢心　　亦无怀恨心</p>
<p>　恭敬大仙故　　而来至于此</p>
<p>　汝当知我意　　何为苦相违</p>
<p>　尊奉彼我同　　则为法兄弟</p>
<p>　世尊之遗灵　　一心共供养</p>
<p>　悭惜于钱财　　此则非大过</p>
<p>　法悭过最甚　　普世之所薄</p>
<p>　决定不通者　　当修待宾法</p>
<p>　无有刹利法　　闭门而自防</p>
<p>　彼等悉如是　　告此吉凶法</p>
<p>　我今私所怀　　亦告其诚实</p>
<p>　莫彼此相违　　理应共和合</p>
<p>　世尊在于世　　常以忍辱教</p>
<p>　不顺于圣教　　云何名供养</p>
<p>　世人以五欲　　财利田宅诤</p>
<p>　若为正法者　　应随顺圣理</p>
<p>　为法而结怨　　此则理相违</p>
<p>　佛寂静慈悲　　常欲安一切</p>
<p>　供养于大悲　　而兴于大害</p>
<p>　应等分舍利　　普令得供养</p>
<p>　顺法名称流　　义通理则宣</p>
<p>　若彼非法行　　当以法和之</p>
<p>　是则为乐法　　令法得久住</p>
<p>　佛说一切施　　法施为最胜</p>
<p>　人斯行财施　　行法施者难</p>
<p>　力士闻彼说　　内愧互相视</p>
<p>　报彼梵志言　　深感汝来意</p>
<p>　亲善顺法言　　和理雅正说</p>
<p>　梵志之所应　　随顺自功德</p>
<p>　善和于彼此　　示我以要道</p>
<p>　如制迷涂马　　还得于正路</p>
<p>　今当用和理　　从汝之所说</p>
<p>　诚言而不顾　　后必生悔恨</p>
<p>　即开佛舍利　　等分为八分</p>
<p>　自供养一分　　七分付梵志</p>
<p>　七王得舍利　　欢喜而顶受</p>
<p>　持归还自国　　起塔加供养</p>
<p>　梵志求力士　　得分舍利瓶</p>
<p>　又从彼七王　　求分第八分</p>
<p>　持归起支提　　号名金瓶塔</p>
<p>　俱夷那竭人　　聚集余灰炭</p>
<p>　而起一支提　　名曰灰炭塔</p>
<p>　八王起八塔　　金瓶及灰炭</p>
<p>　如是阎浮提　　始起于十塔</p>
<p>　举国诸士女　　悉持宝花盖</p>
<p>　随塔而供养　　庄严若金山</p>
<p>　种种诸伎乐　　昼夜长赞叹</p>
<p>　时五百罗汉　　永失大师荫</p>
<p>　恇然无所恃　　还耆阇崛山</p>
<p>　集彼帝释岩　　结集诸经藏</p>
<p>　一切皆共椎　　长老阿难陀</p>
<p>　如来前后说　　巨细汝悉闻</p>
<p>　鞞提醯牟尼　　当为大众说</p>
<p>　阿难大众中　　升于师子座</p>
<p>　如佛说而说　　称如是我闻</p>
<p>　合坐悉涕流　</p>
<p>　感此我闻声　　如法如其时</p>
<p>　如处如其人　　随说而笔受</p>
<p>　究竟成经藏　　勤方便修学</p>
<p>　悉已得涅槃　　今得及当得</p>
<p>　涅槃亦复然　　无忧王出世</p>
<p>　强者能令忧　　劣者为除忧</p>
<p>　如无忧花树　　王于阎浮提</p>
<p>　心常无所忧　　深信于正法</p>
<p>　故号无忧王　　孔雀之苗裔</p>
<p>　禀正性而生　　普济于天下</p>
<p>　兼起诸塔庙　　本字强无忧</p>
<p>　今名法无忧　　开彼七王塔</p>
<p>　以取于舍利　　分布一旦起</p>
<p>　八万四千塔　　唯有第八塔</p>
<p>　在于摩罗村　　神龙所守护</p>
<p>　王取不能得　　虽不得舍利</p>
<p>　知佛有遗骼　　神龙所供养</p>
<p>　增其信敬心　　虽王领国土</p>
<p>　逮得初圣果　　能令普天下</p>
<p>　供养如来塔　　去来今现在</p>
<p>　悉皆得解脱　　如来现在世</p>
<p>　涅槃及舍利　　恭敬供养者</p>
<p>　其福等无异　　明慧增上心</p>
<p>　深察如来德　　怀道兴供养</p>
<p>　其福亦俱胜　　佛得尊胜法</p>
<p>　应受一切供　　已到不死处</p>
<p>　信者亦随安　　是故诸天人</p>
<p>　悉应常供养　</p>
<p>　第一大慈悲　　通达第一义</p>
<p>　度一切众生　　孰闻而不感</p>
<p>　生老病死苦　　世间苦无过</p>
<p>　死苦苦之大　　诸天之所畏</p>
<p>　永离二种苦　　云何不供养</p>
<p>　不受后有乐　　世间乐无上</p>
<p>　增生苦之大　　世间苦无比</p>
<p>　佛得离生苦　　不受后有乐</p>
<p>　为世广显示　　如何不供养</p>
<p>　赞诸牟尼尊　　始终之所行</p>
<p>　不自显知见　　亦不求名利</p>
<p>　随顺佛经说　　以济诸世间　</p>
<font SIZE="2">
<p>　</p>
</font>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 