<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞厌患品第三</p>
<p>　外有诸园林　　流泉清凉池</p>
<p>　众杂华果树　　行列垂玄荫</p>
<p>　异类诸奇鸟　　奋飞戏其中</p>
<p>　水陆四种花　　炎色流妙香</p>
<p>　伎女因奏乐　　弦歌告太子</p>
<p>　太子闻音乐　　叹美彼园林</p>
<p>　内怀甚踊悦　　思乐出游观</p>
<p>　犹如系狂象　　常慕闲旷野</p>
<p>　父王闻太子　　乐出彼园游</p>
<p>　即敕诸群臣　　严饰备羽仪</p>
<p>　平治正王路　　并除诸丑秽</p>
<p>　老病形残类　　羸劣贫穷苦</p>
<p>　无令少乐子　　见起厌恶心</p>
<p>　庄严悉备已　　启请求拜辞</p>
<p>　王见太子至　　摩头瞻颜色</p>
<p>　悲喜情交结　　口许而心留</p>
<p>　众宝轩饰车　　结驷骏平流</p>
<p>　贤良善术艺　　年少美姿容</p>
<p>　妙净鲜花服　　同车为执御</p>
<p>　街巷散众华　　宝缦蔽路傍</p>
<p>　垣树列道侧　　宝器以庄严</p>
<p>　缯盖诸幢幡　　缤纷随风扬</p>
<p>　观者挟长路　　侧身目连光</p>
<p>　瞪瞩而不瞬　　如并青莲花</p>
<p>　臣民悉扈从　　如星随宿王</p>
<p>　异口同声叹　　称庆世希有</p>
<p>　贵贱及贫富　　长幼及中年</p>
<p>　悉皆恭敬礼　　唯愿令吉祥</p>
<p>　郭邑及田里　　闻太子当出</p>
<p>　尊卑不待辞　　寤寐不相告</p>
<p>　六畜不遑收　　钱财不及敛</p>
<p>　门户不容闭　　奔驰走路傍</p>
<p>　楼阁堤塘树　　窗牖衢巷间</p>
<p>　侧身竞容目　　瞪瞩观无厌</p>
<p>　高观谓投地　　步者谓乘虚</p>
<p>　意专不自觉　　形神若双飞</p>
<p>　虔虔恭形观　　不生放逸心</p>
<p>　圆体佣支节　　色若莲花敷</p>
<p>　今出处园林　　愿成圣法仙</p>
<p>　太子见修涂　　庄严从人众</p>
<p>　服乘鲜光泽　　欣然心欢悦</p>
<p>　国人瞻太子　　严仪胜羽从</p>
<p>　亦如诸天众　　见天太子生</p>
<p>　时净居天王　　忽然在道侧</p>
<p>　变形衰老相　　劝生厌离心</p>
<p>　太子见老人　　惊怪问御者</p>
<p>　此是何等人　　头白而背偻</p>
<p>　目冥身战摇　　任杖而羸步</p>
<p>　为是身卒变　　为受性自尔</p>
<p>　御者心踌躇　　不敢以实答</p>
<p>　净居加神力　　令其表真言</p>
<p>　色变气虚微　　多忧少欢乐</p>
<p>　喜忘诸根羸　　是名衰老相</p>
<p>　此本为婴儿　　长养于母乳</p>
<p>　及童子嬉游　　端正恣五欲</p>
<p>　年逝形枯朽　　今为老所坏</p>
<p>　太子长叹息　　而问御者言</p>
<p>　但彼独衰老　　吾等亦当然</p>
<p>　御者又答言　　尊亦有此分</p>
<p>　时移形自变　　必至无所疑</p>
<p>　少壮无不老　　举世知而求</p>
<p>　菩萨久修习　　清净智慧业</p>
<p>　广殖诸德本　　愿果华于今</p>
<p>　闻说衰老苦　　战栗身毛竖</p>
<p>　雷霆霹雳声　　群兽怖奔走</p>
<p>　菩萨亦如是　　震怖长嘘息</p>
<p>　系心于老苦　　颔头而瞪瞩</p>
<p>　念此衰老苦　　世人何爱乐</p>
<p>　老相之所坏　　触类无所择</p>
<p>　虽有壮色力　　无一不迁变</p>
<p>　目前见证相　　如何不厌离</p>
<p>　菩萨谓御者　　宜速回车还</p>
<p>　念念衰老至　　园林何足欢</p>
<p>　受命即风驰　　飞轮旋本宫</p>
<p>　心存朽暮境　　如归空塳间</p>
<p>　触事不留情　　所居无暂安</p>
<p>　王闻子不悦　　劝令重出游</p>
<p>　即敕诸群臣　　庄严复胜前</p>
<p>　天复化病人　　守命在路傍</p>
<p>　身瘦而腹大　　呼吸长喘息</p>
<p>　手脚挛枯燥　　悲泣而呻吟</p>
<p>　太子问御者　　此复何等人</p>
<p>　对曰是病者　　四大俱错乱</p>
<p>　羸劣无所堪　　转侧恃仰人</p>
<p>　太子闻所说　　即生哀愍心</p>
<p>　问唯此人病　　余亦当复尔</p>
<p>　对曰此世间　　一切俱亦然</p>
<p>　有身必有患　　愚痴乐朝欢</p>
<p>　太子闻其说　　即生大恐怖</p>
<p>　身心悉战动　　譬如扬波月</p>
<p>　处斯大苦器　　云何能自安</p>
<p>　呜呼世间人　　愚惑痴闇障</p>
<p>　病贼至无期　　而生喜乐心</p>
<p>　于是回车还　　愁忧念病苦</p>
<p>　如人被打害　　卷身待杖至</p>
<p>　静息于闲宫　　专求反世乐</p>
<p>　王复闻子还　　敕问何因缘</p>
<p>　对曰见病人　　王怖犹失身</p>
<p>　深责治路者　　心结口不言</p>
<p>　复增伎女众　　音乐倍胜前</p>
<p>　以此悦视听　　乐俗不厌家</p>
<p>　昼夜进声色　　其心未始欢</p>
<p>　王自出游历　　更求胜妙园</p>
<p>　简择诸婇女　　美艳极恣颜</p>
<p>　谄黠能奉事　　容媚能惑人</p>
<p>　增修王御道　　防制诸不净</p>
<p>　并敕善御者　　瞻察择路行</p>
<p>　时彼净居天　　复化为死人</p>
<p>　四人共持舆　　现于菩萨前</p>
<p>　余人悉不觉　　菩萨御者见</p>
<p>　问此何等舆　　幡花杂庄严</p>
<p>　从者悉忧戚　　散发号哭随</p>
<p>　天神教御者　　对曰为死人</p>
<p>　诸根坏命断　　心散念识离</p>
<p>　神逝形干燥　　挺直如枯木</p>
<p>　亲戚诸朋友　　恩爱素缠绵</p>
<p>　今悉不喜见　　远弃空塳间</p>
<p>　太子闻死声　　悲痛心交结</p>
<p>　问唯此人死　　天下亦俱然</p>
<p>　对曰普皆尔　　夫始必有终</p>
<p>　长幼及中年　　有身莫不坏</p>
<p>　太子心惊怛　　身垂车轼前</p>
<p>　息殆绝而叹　　世人一何误</p>
<p>　公见身磨灭　　犹尚放逸生</p>
<p>　心非枯木石　　曾不虑无常</p>
<p>　即敕回车还　　非复游戏时</p>
<p>　命绝死无期　　如何纵心游</p>
<p>　御者奉王敕　　畏怖不敢旋</p>
<p>　正御疾驱驰　　径往至彼园</p>
<p>　林流满清净　　嘉木悉敷荣</p>
<p>　灵禽杂奇兽　　飞走欣和鸣</p>
<p>　光耀悦耳目　　犹天难陀园　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>