<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛所行赞大弟子出家品第十七</p>
<p>　尔时瓶沙王　　稽首请世尊</p>
<p>　迁住于竹林　　哀受故默然</p>
<p>　王已见真谛　　奉拜而还宫</p>
<p>　世尊与大众　　徙居安竹园</p>
<p>　为度众生故　　建立慧灯明</p>
<p>　以梵住天住　　贤圣住而住</p>
<p>　时阿湿波誓　　调心御诸根</p>
<p>　时至行乞食　　入于王舍城</p>
<p>　容貌世挺特　　威仪安序庠</p>
<p>　城中诸士女　　见者莫不欢</p>
<p>　行者为住步　　前迎后风驰</p>
<p>　迦毗罗仙人　　广度诸弟子</p>
<p>　第一胜多闻　　其名舍利弗</p>
<p>　见比丘庠序　　闲雅静诸根</p>
<p>　蹰路而待至　　举手请问言</p>
<p>　年少静仪容　　我所未曾见</p>
<p>　得何胜妙法　　为宗事何师</p>
<p>　师教何所说　　愿告决所疑</p>
<p>　比丘欣彼问　　和颜逊辞答</p>
<p>　一切智具足　　甘蔗胜族生</p>
<p>　天人中最尊　　是则我大师</p>
<p>　我年既幼稚　　学日又初浅</p>
<p>　岂能宣大师　　甚深微妙义</p>
<p>　今当以浅智　　略说师教法</p>
<p>　一切有法生　　皆从因缘起</p>
<p>　生灭法悉灭　　说道为方便</p>
<p>　二生忧波提　　随听心内融</p>
<p>　远离诸尘垢　　清净法眼生</p>
<p>　先所修决定　　知因及无因</p>
<p>　一切无所作　　皆由自在天</p>
<p>　令闻因缘法　　无我智开明</p>
<p>　增微诸烦恼　　无能究竟除</p>
<p>　唯有如来教　　永尽而无遗</p>
<p>　非摄受我所　　而能离吾我</p>
<p>　明因日灯兴　　熟能令无光</p>
<p>　如断莲花茎　　微丝犹连绵</p>
<p>　佛教除烦恼　　犹断石无余</p>
<p>　敬礼比丘足　　退辞而还家</p>
<p>　比丘乞食已　　亦还归竹园</p>
<p>　舍利弗还家　　貌色甚和雅</p>
<p>　善友大目连　　同体闻才均</p>
<p>　遥见舍利弗　　颜仪甚熙怡</p>
<p>　告言今见汝　　而有异常容</p>
<p>　素性至沉隐　　欢相见于今</p>
<p>　必得甘露法　　此相非无因</p>
<p>　答言如来告　　实获未曾法</p>
<p>　即请而为说　　闻则心开解</p>
<p>　诸尘垢亦除　　随生正法眼</p>
<p>　久殖妙因果　　如观掌中灯</p>
<p>　得佛不动信　　俱行诣佛所</p>
<p>　与徒众弟子　　二百五十人</p>
<p>　佛遥见二贤　　而告诸众言</p>
<p>　彼来者二人　　吾上首弟子</p>
<p>　一智慧无双　　二神足第一</p>
<p>　以深净梵音　　即命汝善来</p>
<p>　此有清凉法　　出家究竟道</p>
<p>　手执三掎杖　　萦发持澡瓶</p>
<p>　闻佛善来声　　即变成沙门</p>
<p>　二师及弟子　　悉成比丘仪</p>
<p>　稽首世尊足　　却坐于一面</p>
<p>　随顺为说法　　皆得罗汉道</p>
<p>　尔时有二生　　迦叶族明灯</p>
<p>　多闻身相具　　财盈妻极贤</p>
<p>　厌舍而出家　　志求解脱道</p>
<p>　路由多子塔　　忽遇释迦文</p>
<p>　光仪显明耀　　犹若祠天幢</p>
<p>　肃然举身敬　　稽首顶礼足</p>
<p>　尊为我大师　　我是尊弟子</p>
<p>　久远积痴冥　　愿为作灯明</p>
<p>　佛知彼二生　　心乐崇解脱</p>
<p>　清净软和音　　命之以善来</p>
<p>　闻命心融泰　　形神疲劳息</p>
<p>　心栖胜解脱　　寂静离诸尘</p>
<p>　大悲随所应　　略为其解说</p>
<p>　领解诸深法　　成四无碍辩</p>
<p>　大德普流闻　　故名大迦叶</p>
<p>　本见身我异　　或见我即身</p>
<p>　有我及我所　　斯见已永除</p>
<p>　唯见众苦聚　　离苦则无余</p>
<p>　持戒修苦行　　非因而见因</p>
<p>　平等见苦性　　永无他聚心</p>
<p>　若有若见无　　二见生犹豫</p>
<p>　平等见真谛　　决定无复疑</p>
<p>　染着于财色　　迷醉贪欲生</p>
<p>　无常不净想　　贪爱永已乖</p>
<p>　慈心平等念　　怨亲无异想</p>
<p>　哀愍于一切　　则消嗔恚毒</p>
<p>　依色诸有对　　种种杂想生</p>
<p>　思惟坏色想　　则断色于爱</p>
<p>　虽生无色天　　命亦要之尽</p>
<p>　愚于四正受　　而生解脱想</p>
<p>　寂灭离诸想　　无色贪永除</p>
<p>　动乱心变逆　　犹狂风鼓浪</p>
<p>　深入坚固定　　寂止掉乱心</p>
<p>　观法无我所　　生灭不坚固</p>
<p>　不见软中上　　我慢心自忘</p>
<p>　炽然智慧灯　　离诸痴冥闇</p>
<p>　见尽无尽法　　无明悉无余</p>
<p>　思惟十功德　　十种烦恼灭</p>
<p>　苏息作已作　　深感仰尊颜</p>
<p>　离三而得三　　三弟子除三</p>
<p>　犹三星布列　　三十三司弟</p>
<p>　列侍于三五　　三侍佛亦然　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>