<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说分卫比丘经第二</p>
<p>闻如是。一时佛游舍卫祇树给孤独园。与大比丘众千二百五十人俱。有一比丘。普行分卫。一一次第。入淫荡家舍。于时淫女。见比丘入至其家舍。欢喜踊跃。即从座起。寻而奉迎。稽首足下。请入就座。又问。比丘。仁从何来。比丘答曰。吾主分卫。故来乞丐。于时女人。即为施设肴馔众味。盛之满钵。而奉上之。比丘即受。自退而去。彼时比丘。得是美食甘美丰足。心中欢喜。不能自胜。数数往诣淫荡女舍。时女心念计。此比丘守法难及。频为兴设甘脆肥美之食。而授与之。往返不息。学问未明。所作不办。未伏诸根。见淫荡女颜色妙好。淫意为动。志在放逸。着淫荡女。口出软柔恩情之辞。怀亲附心。与语周旋。彼家日日不懈分卫。比丘睹其好色听闻音声。淫意为乱。迷惑愦错。不能自觉。而佛经曰。目见好色。淫意为动。又世尊曰。虽睹女人。长者如母。中者如姐。少者如妹如子如女。当内观身念皆恶露无可爱者。外如画瓶。中满不净。观此四大。地水火风。因缘合成。本无所有。时彼比丘。不晓空观。但作色视。淫意则乱。为淫女人。而说颂曰</p>
<p>　淑女年幼童清净　　颜貌端正殊妙好</p>
<p>　一一观容无等伦　　吾意志愿共和同　</p>
<p>时淫荡女。见此比丘所说如是。吾本不知凶恶贪淫。反以清净奉戒意待。谓之仁贤。喜犯罪舋。随其来言。当折答之。即时以偈而报颂曰</p>
<p>　当持饮食来　　香华好衣服</p>
<p>　若干种供养　　尔乃与仁俱　</p>
<p>于是比丘。以偈答女颂曰</p>
<p>　吾无有财业　　观我行举动</p>
<p>　以乞丐而立　　所得者相与　</p>
<p>于是淫女。以偈颂曰</p>
<p>　假使卿身无财业　　何为立志求难致</p>
<p>　如卿所作无羞惭　　驰走促出离我家　</p>
<p>时逐出比丘。追至祇树门。诸比丘。即来诣佛。启白世尊。具说本末。佛言。此比丘。宿命曾作水鳖。淫女曾作猕猴。故亦相好。志不得果。还自侵欺。不入正教。增益恼患。于今如是。志愿淫女。愿不从心。逆见折辱。惭愧而去。佛言。乃往过去无数世时。大江水中。鳖所居游。其江水边。树木炽盛。彼丛树间。有一猕猴。止顿彼树。于时彼鳖。从江水出。遥见树木。有此猕猴。而与谈语。稍稍前行。欲亲近之。数数往返。相见有日。日日如是。睹之不懈。则起淫意。心为迷惑。污染秽浊。不能自觉。则时以偈而叹。颂曰</p>
<p>　颜貌赤黄眼而青　　游丛树间戏枝格</p>
<p>　吾今欲问毛滑泽　　欲何志求何所存　</p>
<p>猕猴以偈答曰</p>
<p>　吾今具知鳖本末　　为国王子有聪明</p>
<p>　今卿何故而问我　　我闻此言怀狐疑　</p>
<p>于是鳖复以偈答曰</p>
<p>　吾心常存志在卿　　心怀恩爱思想念</p>
<p>　以是之故而相问　　当以何法而得会　</p>
<p>猕猴以偈报。颂曰</p>
<p>　鳖当知之我处树　　不应与君共合会</p>
<p>　假使欲得与我俱　　在丛树间相供养　</p>
<p>于是鳖复以偈答曰</p>
<p>　吾所服食以肉活　　柔软甘美胜果蓏</p>
<p>　不当贪求不可获　　当为汝致众奈果　</p>
<p>尔时猕猴以偈报曰</p>
<p>　假使卿身不处树　　何为求我不可致</p>
<p>　如今观我无羞惭　　且自驰走不忍见　</p>
<p>佛告诸比丘。尔时猕猴。今淫荡女人是。鳖者分卫比丘是。彼时放逸。而慕求之。不得如愿。今亦如是。佛说如是。莫不欢喜。 
</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>