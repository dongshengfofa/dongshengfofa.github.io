<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说野鸡经第六</p>
<p>闻如是。一时佛游舍卫祇树给孤独园。与大比丘众千二百五十人俱。尔时佛告诸比丘。乃往过去无数世时。有大丛树。大丛树间。有野猫游居。在产经日不食。饥饿欲极。见树王上有一野鸡。端正姝好。既行慈心。愍哀一切蚑行喘息人物之类。于时野猫心怀毒害。欲危鸡命。徐徐来前在于树下。以柔软辞而说颂曰</p>
<p>　意寂相异殊　　食鱼若好服</p>
<p>　从树来下地　　当为汝作妻　</p>
<p>于时野鸡以偈报曰</p>
<p>　仁者有四脚　　我身有两足</p>
<p>　计鸟与野猫　　不宜为夫妻　</p>
<p>野猫以偈报曰</p>
<p>　吾多所游行　　国邑及郡县</p>
<p>　不欲得余人　　唯意乐在仁</p>
<p>　君身现端正　　颜貌立第一</p>
<p>　吾亦微妙好　　行清净童女</p>
<p>　当共相娱乐　　如鸡游在外</p>
<p>　两人共等心　　不亦快乐哉　</p>
<p>时野鸡以偈报曰</p>
<p>　吾不识卿耶　　是谁何求耶</p>
<p>　众事未办足　　明者所不叹　</p>
<p>野猫复以偈报曰</p>
<p>　既得如此妻　　反以杖击头</p>
<p>　在中贫为剧　　富者如雨宝</p>
<p>　亲近于眷属　　大宝财无量</p>
<p>　以亲近家室　　息心得坚固　</p>
<p>野鸡以偈答曰</p>
<p>　息意自从卿　　青眼如恶疮</p>
<p>　如是见锁系　　如闭在牢狱　</p>
<p>青眼以偈报曰</p>
<p>　不与我同心　　言口如刺棘</p>
<p>　会当用何致　　愁忧当思想</p>
<p>　吾身不臭秽　　流出戒德香</p>
<p>　云何欲舍我　　远游在别处　</p>
<p>野鸡以偈答曰</p>
<p>　汝欲远牵挽　　凶弊如蛇虺</p>
<p>　捼彼皮柔软　　尔乃得申叙　</p>
<p>野猫以偈答曰</p>
<p>　速来下诣此　　吾欲有所谊</p>
<p>　并当语亲里　　及启于父母　</p>
<p>野鸡复以偈答曰</p>
<p>　吾有童女妇　　颜正心性好</p>
<p>　慎禁戒如法　　护意不欲违　</p>
<p>野猫以偈颂曰</p>
<p>　于是以棘杖　　在家顺正教</p>
<p>　家中有尊长　　以法戒为益</p>
<p>　杨柳树在外　　皆以时茂盛</p>
<p>　众共稽首仁　　如梵志事火</p>
<p>　吾家以势力　　奉事诸梵志</p>
<p>　吉祥多生子　　当令饶财宝　</p>
<p>野鸡以偈报曰</p>
<p>　天当与汝愿　　以梵杖击卿</p>
<p>　于世何有法　　云何欲食鸡　</p>
<p>野猫以偈答曰</p>
<p>　我当不食肉　　暴路修清净</p>
<p>　礼事诸天众　　吾为得此婿　</p>
<p>野鸡以偈答曰</p>
<p>　未曾见闻此　　野猫修净行</p>
<p>　卿欲有所灭　　为贼欲啖鸡</p>
<p>　木与果分别　　美辞佯喜笑</p>
<p>　吾终不信卿　　安得鸡不啖</p>
<p>　恶性而卒暴　　观面赤如血</p>
<p>　其眼青如蓝　　卿当食鼠虫</p>
<p>　终不得鸡食　　何不行捕鼠</p>
<p>　面赤眼正青　　叫唤言猫时</p>
<p>　吾衣毛则竖　　辄避自欲藏</p>
<p>　世世欲离卿　　何意今相掁　</p>
<p>于是猫复以偈答曰</p>
<p>　面色岂好乎　　端正皆童耶</p>
<p>　当问威仪则　　及余诸功德</p>
<p>　诸行当具足　　智慧有方便</p>
<p>　晓了家居业　　未曾有我比</p>
<p>　我常好洗沐　　今着好衣服</p>
<p>　起舞歌声音　　乃尔爱敬我</p>
<p>　又当洗仁足　　为其梳头髻</p>
<p>　及当调譺戏　　然后爱敬我　</p>
<p>于是野鸡以偈答曰</p>
<p>　吾非不自爱　　令怨家梳头</p>
<p>　其与尔相亲　　终不得寿长　</p>
<p>佛告诸比丘欲知尔时野猫。今栴遮比丘是也。时鸡者。我身是也。昔者相遇。今亦如是。佛说如是。莫不欢喜。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>