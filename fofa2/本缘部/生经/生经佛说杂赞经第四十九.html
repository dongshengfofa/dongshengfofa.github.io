<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说杂赞经第四十九(丹本此经为第五十)</p>
<p>闻如是。一时佛游舍卫祇树给孤独园。与大比丘俱。尔时有一比丘尼子。舍家为道。喜诣家家。与诸白衣。杂错粗犷。行不纯一。母数诃之。勿得尔也。行有节限。若有法会。讲经说义。乃可行耳。无得效进为俗间事。父亦呵之。亦不肯受父母之法教。在于人间。家居造乱。但与恶人不成就子共相追随。遇诸凶人共挝捶之。加得手拳。今欲投水中。久乃置耳。叫呼得脱舍去。诸比丘闻而往救之。得还归家。诸比丘众。而往白佛。说其本末。佛告比丘。此人不但今世不随家居教。迷惑其行。乃往过去久远世时。有诸乌巢。宾近家居。人数喜探。欲捕取之。乌妻谓乌。无得近人家作巢。莫信于人。得无取卿加之苦毒。其乌闻之。虽欲舍去。心怀恋恋。不能避去。众人数数。共触娆之。故不舍去。众人捕得。尽搣其毛羽。荆棘系颈。天时霖雨。泥溺叵行。又不能飞。徐徐自曳。归到其巢。妻时以偈。歌颂问曰</p>
<p>　谁皆搣毛羽　　今天复阴雨</p>
<p>　被荆棘为铠　　而立户何谓　</p>
<p>乌以偈答妇曰</p>
<p>　我身吉祥有所缘　　于今天时大霖雨</p>
<p>　汝促开户无恼我　　且持食来活我命　</p>
<p>其妇以偈答曰</p>
<p>　我如所念如所造　　卿所谗哳多所贪</p>
<p>　今遭凶危如得华　　后方当更获其实</p>
<p>　我之所颂亦可受　　具足成酪致醍醐</p>
<p>　值此勤苦众恼已　　当诣屏猥处闲居　</p>
<p>去彼不远。有一神仙梵志道人。遥闻其声。而歌颂曰</p>
<p>　不睹恶罪果　　缘是遭苦患</p>
<p>　以故莫作罪　　将无受大恼　</p>
<p>佛告诸比丘。欲知尔时乌妻不乎。今此比丘尼是也。其乌夫出家子为沙门被打搣者是也。尔时仙人则吾是也。昔日相遇。今世相值。佛说如是。莫不欢喜。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>