<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大庄严论经卷第四</p>
<p>　　　　马鸣菩萨造</p>
<p>　　　　后秦三藏鸠摩罗什译</p>
<p>　　（一七）</p>
<p>复次若诤竞者闻断结名。所诤事解。若人欲得供养恭敬应断诸使。我昔曾闻。有差老母。入于林中采波罗树叶卖以自活。路由关逻。逻人税之。于时老母不欲令税。而语之言。汝能将我至王边者。税乃可得。若不尔者终不与汝。于是逻人遂共纷纭往至王所。王问老母。汝今何故不输关税。老母白王。王颇识彼某比丘不。王言我识。是大罗汉。又问。第二比丘王复识不。王言我识。彼亦罗汉。又问。第三比丘王复识不。王答言识。彼亦罗汉。老母抗声而白王言。是三罗汉皆是我子。此诸子等受王供养。能使大王受无量福。是即名为与王税物。云何更欲税夺于我。王闻是已叹未曾有。善哉老母。能生圣子。我实不知。知彼罗汉是汝子者。应加供养恭敬于汝。于是老母。即说偈言</p>
<p>　吾生育三子　　勇健超三界</p>
<p>　悉皆证罗汉　　为世作福田</p>
<p>　王若供养时　　获福当税物</p>
<p>　云何而方便　　税夺我所有　</p>
<p>王闻是偈已身毛皆竖。于三宝所生信敬心。流泪而言。如此老母宜加供养。况税其物。王说偈言</p>
<p>　自从今已后　　如斯老母比</p>
<p>　生子度三有　　器堪受供养</p>
<p>　不听税财物　　咸应加恭敬</p>
<p>　设有同伴侣　　驼驴及车乘</p>
<p>　多载众珍宝　　为此老母故</p>
<p>　不应格税彼　　况此一母人</p>
<p>　单己卖树叶　　更无余钱物</p>
<p>　而当有税夺　　设我山岩窟</p>
<p>　经行修道处　　行人于彼中</p>
<p>　灭结断诸漏　　尚应敬彼处</p>
<p>　尊重而供养　　况如此老母</p>
<p>　能生圣子者　　而当不修敬　</p>
<p>复次示放逸果。欲令众生不放逸故。我昔曾闻。有大商主子名曰亿耳。入海采宝。既得回还与伴别宿。失伴慞惶。饥渴所逼。遥见一城谓为有水。往至城边欲索水饮。然此城者是饿鬼城。到彼城中四衢道头。众人集处空无所见。饥渴所逼。唱言水水。诸饿鬼辈闻是水声。皆来云集。谁慈悲者欲与我水。此诸饿鬼身如燋柱以发自缠。皆来合掌作如是言。愿乞我水。亿耳语言。我渴所逼故来求水。尔时饿鬼闻亿耳为渴所逼自行求水。希望都息。皆各长叹作如是言。汝可不知此饿鬼城。云何此中而索水耶。即说偈言</p>
<p>　我等处此城　　百千万岁中</p>
<p>　尚不闻水名　　况复得饮者</p>
<p>　譬如多罗林　　炽然被火焚</p>
<p>　我等亦如是　　支节皆火然</p>
<p>　头发悉蓬乱　　形体皆毁破</p>
<p>　昼夜念饮食　　慞惶走十方</p>
<p>　饥渴所逼切　　张口驰求索</p>
<p>　有人执杖随　　寻逐加楚挞</p>
<p>　耳常闻恶音　　未曾有善语</p>
<p>　况与一渧水　　渍我喉舌者</p>
<p>　若于山谷间　　天龙降甘露</p>
<p>　皆变成沸火　　而注我身上</p>
<p>　若见诸渠河　　皆变成流火</p>
<p>　池沼及河泉　　悉见其干竭</p>
<p>　或变成浓血　　臭秽极可恶</p>
<p>　设欲往驰趣　　夜叉捉铁捶</p>
<p>　挝打不得近　　我等受此苦</p>
<p>　云何能得水　　以用惠施汝</p>
<p>　我等先身时　　悭贪极嫉妒</p>
<p>　不曾施一人　　将水及饮食</p>
<p>　自物不与他　　抑彼令不施</p>
<p>　以是重业故　　今受是苦恼</p>
<p>　施得大果报　　春种秋获子</p>
<p>　我等不种子　　今日受是苦</p>
<p>　放逸悭贪惜　　受是苦无穷</p>
<p>　一切苦种子　　无过于贪嫉</p>
<p>　应当勤方便　　除去如是患</p>
<p>　施为善种子　　能生诸利乐</p>
<p>　是故应修施　　莫如我受苦</p>
<p>　等同在人中　　身形无差别</p>
<p>　造业既不同　　受报亦复异</p>
<p>　富贵饶财宝　　贫者来请求</p>
<p>　诸天同器食　　饭色各有异</p>
<p>　若堕畜生中　　业报亦不同</p>
<p>　有得受福乐　　有受苦恼者</p>
<p>　以此贪毒故　　人天及畜生</p>
<p>　为悭嫉所弄　　所在皆损减</p>
<p>　饿鬼炽然苦　　支节烟焰起</p>
<p>　如似树赤华　　醉象以鼻端</p>
<p>　远掷虚空中　　华下被身赤</p>
<p>　贤圣作是说　　贪嫉最苦器</p>
<p>　见于乞求者　　其心则恼浊</p>
<p>　恼浊刹那中　　则能作鄙漏</p>
<p>　愚痴悭不施　　以种贫穷本</p>
<p>　贪心而积聚　　即堕于恶道</p>
<p>　如此悭贪者　　众苦恼根本</p>
<p>　是故有智者　　应断除悭贪</p>
<p>　谁有欲自乐　　名称恭敬等</p>
<p>　而舍于正道　　随逐曲恶径</p>
<p>　今身得苦恼　　来世亦复然</p>
<p>　世界结使业　　能遮净施报</p>
<p>　所谓是悭贪　　众怨中最大</p>
<p>　是身大臃肿　　衣食及汤药</p>
<p>　一切众乐具　　贪嫉所遮断</p>
<p>　贪嫉极微细　　细入难遮制</p>
<p>　当以施牢门　　心屋使致密</p>
<p>　莫听彼贪嫉　　而得进入中</p>
<p>　贪嫉设入心　　渠河及大海</p>
<p>　能遮使不饮　　亿耳见放逸</p>
<p>　乃有是过恶　　即厌恶生死</p>
<p>　还归求出家　　既得出家已</p>
<p>　精勤修定慧　　逮证罗汉果　</p>
<p>　　（一九）</p>
<p>复次若无过者得讥呵人。若自有过呵于彼者。他反蚩笑。我昔曾闻。倮形婆罗门与诸沙门同道而行。有一年少比丘。笑彼倮形以无惭愧。时彼倮形众中有婆罗门少解佛法。语比丘言。长老不可以汝出家幖帜轻慢欺人。不可以汝出家形貌能断烦恼。若未能断生死流转未有出期。汝于后身未脱倮形。何故见笑。汝于今者。生死之中如兜罗树华随风东西未有定时。汝应自笑不应笑他。知汝后时为趣何道。如灰覆火。结使在心未必可保。汝今莫自谓有惭愧。睹汝所为未得脱于诸见之网。夫惭愧者。定不入于诸见之网。若不起恶觉。是名惭愧。汝自不入决定数中。云何笑他。时诸比丘闻倮形婆罗门如法而说。默无所答。余比丘闻已叹言正说。能断结者名有惭愧。若不断结名比丘者。伎人剃发应是比丘。然诸伎人虽复剃发不名比丘。当知得见四真谛法名真沙门。何以故。如经中说。不见四谛邪正不定。邪正不定所见错谬。是故应当勤修四谛。若见谛者所见真正。永离邪趣</p>
<p>　　（二○）</p>
<p>复次善观察者。见于好色无有欲意多生厌恶。见好色时不起爱嗔我昔曾闻。有一寺庙。多诸比丘中有法师。三明六通。言辞巧妙。具足辩才。知自他论善能问答。应机说法悦适众心。能然法灯照除愚冥。使城内外所有人民于日日中皆来听法。既听受已。乃至少年皆不放逸。时彼城中有旧淫女。咸皆叹息作如是言。我等今者无人往返受若斯苦。为当久近彼淫女。女盛年端正聪慧非凡善知世论。女人所有六十四艺悉皆明达。见母忧惨。即问母言。今者何故忧苦乃尔。母告女言。今此城中一切人民悉乐听法。更无往返至我边者。资财空匮无由而得。我以此事是故愁耳。女闻是已自恃端正语其母言。我今自严往至彼会。能令彼会一切众人悉随我来。作是语已寻自沐浴众香涂身。璎珞上服首戴华鬘。足所著履众宝庄校。右手执杖行步妖婴。逶迤弄姿种种庄严。如华树行。犹如天人。将诸侍从。华鬘璎珞严身上服亦皆殊妙。此诸从者。或执金瓶。或持拂扇。或捉香花。侍卫彼女。将诸妓人而自围绕。并语并笑。或举右手指麾道径。复有黄公耳插众华。玄黄朱紫彩画其身。欢笑戏谑种种巧嘲。亦复举手指前指后。于其路中香气四塞鼓乐弦歌。往至寺所处一空室。待众集会说法时到。无数千人皆来聚集。尔时法师头发极白秀眉覆目。善调诸根其心无畏。如师子王。即升高座。而说偈言</p>
<p>　我观浅智者　　莫由升此座</p>
<p>　怯弱如野干　　战惧不自宁</p>
<p>　吾今升此座　　处众无所畏</p>
<p>　喻如狩中王　　哮吼摧邪论　</p>
<p>尔时法师即为大众次第说法。时彼淫女为欲扰动时众心故。即于门中而现其身。其所将从散入人间。各指淫女语众人言。此女端严姿容可爱。汝等且观用听法为。时彼诸人闻是语已。即便顾盻心意不安。尔时法师未解其意。怪其所以即问众人。汝等何故视瞻改常心意错乱。汝岂不知。死来迅速犹如奔马。是故宜勤修诸善行。即说偈言</p>
<p>　十力大法炬　　普照于世界</p>
<p>　慧明未潜隐　　宜速修善业</p>
<p>　坚意集善行　　昼夜勿懈倦</p>
<p>　一切智语灯　　不久当隐没</p>
<p>　若其隐没后　　众生尽黑闇</p>
<p>　虽有日光照　　犹名为大瞑　</p>
<p>尔时众会闻是偈已。敬奉法教摄意听法。时彼淫女见众人等摄心敛意。复作姿态。众会睹已。心还散乱。尔时法师复说偈言</p>
<p>　彼女作姿态　　令会生渴爱</p>
<p>　为欲情所牵　　夺其专念心</p>
<p>　用敬吾教故　　遮制令还止</p>
<p>　如何彼妖[卄/(阿-可+辛)/女]　　惑乱众人目</p>
<p>　譬如青莲鬘　　漂鼓随波动</p>
<p>　众心亦如是　　熠耀不暂停　</p>
<p>尔时众人情既耽惑。观此妙色失惭愧心。更相指示。而说偈言</p>
<p>　斯女美姿容　　今来甚为吉</p>
<p>　如彼月初生　　坠落在于地</p>
<p>　容貌超时伦　　净目极美妙</p>
<p>　将非蓝婆女　　为帝释所遣</p>
<p>　或是功德天　　然手不执花　</p>
<p>复有一人。而说偈言</p>
<p>　咄哉此女人　　仪容甚奇妙</p>
<p>　目如青莲花　　鼻佣眉如画</p>
<p>　两颊悉平满　　丹唇齿齐密</p>
<p>　凝肤极软懦　　庄丽甚殊特</p>
<p>　威相可悦乐　　炜耀如金山　</p>
<p>时诸优婆塞。爱其容貌。心意错乱。时彼淫女左右侍从。见斯事已深自庆幸。叱叱而言。我等今者所作甚善。能使众会注意乃尔。彼时法师怪诸四众搔扰改常。以手搴眉顾瞻时会。见是淫女仪容端正。及其侍从皆悉庄严。淫女处中曒若明星。夺愚人心令失正念。时彼法师观女人意为以何事而来此耶。即默入定知其邪惑不为听法。然此法师虽断嗔恚外现忿色。发声高唱语淫女言。汝如蚁封而欲与彼须弥山王比其高下。岂可不闻。昔佛在世。第六天王不自量力。敢于佛所现作逼娆。世尊神力乃以死尸而系其颈。惭耻无颜人天所笑。汝意便谓佛法教学以为灭耶。专精声闻岂可无耶。诸胜丈夫都没尽耶。汝若如是宜坚自持。时彼法师即以神通变此淫女。肤肉堕落唯有白骨。五内诸藏悉皆露现。即于众前唤此淫女。汝于向者兴起恶心。敢与佛法而共诤竞。时此淫女以此骨身在众前立。尔时法师。即说偈言</p>
<p>　汝向妙容色　　挺特众所观</p>
<p>　今肤肉尽变　　唯有空骸骨</p>
<p>　汝先悦素白　　今始见实相</p>
<p>　顶骨类白珂　　形色如藕根</p>
<p>　服匡骨[舀*頁][冗*頁]　　两颊如深沟</p>
<p>　机关悉解落　　筋脉粗相缀</p>
<p>　在内诸藏等　　悬空而露现</p>
<p>　其所将从者　　自见生厌恶</p>
<p>　况复余大众　　而当乐见之　</p>
<p>尔时骨人为彼法师变其形已。身心俱困不能自申。即叉骨手归向法师。尔时法师告骨人言。汝之容色璎珞严身种种校饰。但惑凡夫。令其深着没三有池。汝今若能除去姿态舍庄严具。吾当示汝寂净妙身。令汝得知不净市肆。而此身者薄肉覆上秽恶充溢。外假脂粉以惑愚目。凡夫耽惑为欲所盲。故生染着。何有智者谛观察已当爱玩之。时诸会者睹斯事已咸生厌患。各相谓言。世尊所说信实不虚。一切诸法如幻如化如水聚沫如金涂钱。但诳惑人。向者女人所有美色容止可观。于今忽然但见骨聚。仪容端正作诸姿态。状若蛊道。如是之事今何所在</p>
<p>有一优婆塞。以指支颊。谛观此女。而说偈言</p>
<p>　牟尼说众生　　为欲爱所盲</p>
<p>　盲无慧目故　　不得趣涅槃</p>
<p>　譬如任婆叶　　蜜着虫所唼</p>
<p>　为贪之所惑　　至死而不舍</p>
<p>　诸不放逸人　　谛实观身相</p>
<p>　而不起欲觉　　喻如白鹤王</p>
<p>　常处于清池　　不乐于塳间　</p>
<p>复有优婆塞。而作是言。见此姿容便生欲想。观彼白骨。即用除灭。而说偈言</p>
<p>　观彼骸骨聚　　能生人怖畏</p>
<p>　如似毗陀罗　　咒术之机关</p>
<p>　愚者谓之实　　便生乐着心</p>
<p>　如道深坑阱　　以草覆其上</p>
<p>　此身亦如是　　当作如是观</p>
<p>　谛实知是已　　谁当起欲想　</p>
<p>尔时惑着愚无智者闻是偈已。低头避之。遂不喜闻。时彼女人自见其身为人所患。五体投地。即说偈言</p>
<p>　我先愚无识　　不自量己力</p>
<p>　愿回听法众　　一切将归家</p>
<p>　今始知释子　　势力甚奇特</p>
<p>　变我妙姿貌　　睹者生厌患</p>
<p>　我如婴愚者　　所为极轻躁</p>
<p>　敢以牛迹水　　欲比于大海</p>
<p>　唯愿垂哀矜　　听我归诚忏　</p>
<p>尔时大众见彼女人诸骨相拄。犹如苇舍。甚生怪愕。彼骨聚中云何乃能作如是说。又见五藏悉皆露现。譬如屠架所悬五藏。蠢蠢蠕动。犹如狗肉。诸藏臭秽剧于厕溷。我等云何乃见此事。即说偈言</p>
<p>　今观女人身　　唯筋连枯骨</p>
<p>　但见空骨聚　　和合出言音</p>
<p>　女中有骨耶　　骨中有女耶</p>
<p>　譬如旷泽中　　芦苇之丛林</p>
<p>　因风共相鼓　　便出大音声</p>
<p>　如斯因假法　　不见女自体</p>
<p>　若无自体者　　女相安所在</p>
<p>　遍推诸法中　　昔来未曾有</p>
<p>　我谛观身相　　去来及进止</p>
<p>　屈申与俯仰　　顾视并语言</p>
<p>　诸节相支拄　　骨肋甚稀疏</p>
<p>　筋缠为机关　　假之而动转</p>
<p>　如是一一中　　都无有宰主</p>
<p>　而今此法者　　为有为无耶</p>
<p>　我为狂痴惑　　为澹阴乱目</p>
<p>　云何如是中　　妄生有女相</p>
<p>　缚苇作机关　　多用于綖缕</p>
<p>　譬如融真金　　注水则发声　</p>
<p>尔时法师知诸四众皆生厌恶。告淫女言。汝于今者欲何所作。女曰法师。愿舍舍不。即说偈言</p>
<p>　大头仙舍不　　变天女蓝婆</p>
<p>　使其作草马　　具满十二年</p>
<p>　汝今作舍不　　使我作塳间</p>
<p>　世间未曾见　　如是之舍不</p>
<p>　善自在大德　　愍我愿除却　</p>
<p>尔时法师即便微笑。而说偈言</p>
<p>　善女汝但起　　我无嗔恚心</p>
<p>　剃头着袈裟　　终无舍不法</p>
<p>　有欲爱着彼　　损彼生苦恼</p>
<p>　作好作恶者　　便能生嗔恚</p>
<p>　嗔恚作舍不　　我灭嗔恚结</p>
<p>　断除于无明　　体性是无结</p>
<p>　我欲救众生　　云何作舍不</p>
<p>　生老病死等　　苦恼诸众生</p>
<p>　云何有智人　　而当作舍不</p>
<p>　犹如恶毒疮　　加复燥恶灰</p>
<p>　薄皮覆机关　　凡愚生爱惑</p>
<p>　我以神足力　　开汝不净箧　</p>
<p>说是偈已。还摄神足。女服本形。尔时法师告众会言。汝等宜勤修善。即说偈言</p>
<p>　颠倒欲想行　　喻若风起尘</p>
<p>　正观离欲面　　洗濯欲尘埃</p>
<p>　有欲及离欲　　处所未必定</p>
<p>　善观得解脱　　贪惑而增欲</p>
<p>　是故应常修　　专精离欲想</p>
<p>　离欲众善寂　　获克诸禅乐</p>
<p>　时彼听法众　　或得不净观</p>
<p>　有得须陀洹　　于修离欲想</p>
<p>　或得阿那含　　复有出家者</p>
<p>　勤修不懈怠　　逮得阿罗汉　</p>
<p>　　（二一）</p>
<p>复次无恋着心一切能施。得大名称现世获报。是故应施不应吝着。我昔曾闻。弗羯罗卫国有一画师。名曰羯那。有作因缘诣石室国。既至彼已诣诸塔寺。为画一精舍得三十两金。还归本国会值诸人造般遮于瑟。生信敬心。问知事比丘。明日谁作饮食。答言。无有作者。复问。彼比丘一日之食须几许物。答言。须三十两金。时彼画师即与知事比丘三十两金。与彼金已还归于家。其妇问言。汝今客作为何所得。夫答妇言。我得三十两金用施福会。其妇闻已甚用忿恚。便语诸亲称说夫过。所得作金尽用施会。无有遗余用营家业。尔时诸亲即将彼人。诣断事处而告之曰。钱财叵得役力所获。不用营家及诸亲里。尽用营设于诸福会。时断事官闻是事已。问彼人言。竟为尔不。答言实尔。时断事官闻是事已生希有想。即便赞言。善哉丈夫。脱己衣服并诸璎珞及以鞍马。尽赐彼人。而说偈言</p>
<p>　久处贫穷苦　　佣作得钱财</p>
<p>　不用营生业　　以施甚为难</p>
<p>　虽复有财富　　资生极丰广</p>
<p>　若不善观察　　不能速施与</p>
<p>　远观察后身　　知施有果报</p>
<p>　勇猛能舍财　　离于悭尘垢</p>
<p>　有是行法人　　持施使不没　</p>
<p>时彼画师闻此偈已欢喜踊跃。着其衣服乘此鞍马便还其家。时彼家人见着盛服乘马至门。谓是贵人。心怀畏惧。闭门藏避。画师语言。我非他人是汝夫主。其妇语言。汝是贫人于何得是鞍马服乘。尔时其夫以偈答言</p>
<p>　善女汝今听　　我当随实说</p>
<p>　今虽舍施僧　　施设犹未食</p>
<p>　譬如未下种　　芽茎今已生</p>
<p>　福田极良美　　果报方在后</p>
<p>　此僧净福田　　谁不于中种</p>
<p>　意方欲下种　　芽生众所见　</p>
<p>时妇闻已得净信心。即说偈言</p>
<p>　如佛之所说　　施僧得大果</p>
<p>　如今所布施　　真得施处所</p>
<p>　敬心施少水　　果报过大海</p>
<p>　一切诸众中　　佛僧最第一</p>
<p>　开意方欲施　　华应已在前　</p>
<p>　　（二二）</p>
<p>复次夫修施者在胜信心。两钱布施果报难量。我昔曾闻。有一女人至昼闇山见众人等。于彼山中作般遮于瑟。时彼女人于会乞食。既睹众僧心怀欢喜。而赞叹言。善哉圣僧。譬如大海众宝窟宅。众人供养。我独贫穷无物用施。作是语已。遍身搜求了无所有。复自思惟。先于粪中得二铜钱。即持此钱奉施众僧。时僧上座得罗汉果豫知人心。而彼上座常自珍重。见彼女人有深信心为欲增长彼功德故。不待维那躬自殷勤起为咒愿。即举右手高声唱言。大德僧听。即说偈言</p>
<p>　大地及大海　　所有诸宝物</p>
<p>　如此童女意　　悉能施与僧</p>
<p>　留心善观察　　行道为修福</p>
<p>　使得解脱道　　离贫穷棘刺　</p>
<p>时彼童女极生大心。如师所说我作难作。便舍一切资财珍宝等无有异。悲欣交集。五体投地归命诸僧。以此两钱置上座前。涕泣不乐。即说偈言</p>
<p>　愿我生死中　　永离于贫穷</p>
<p>　常得欢庆集　　亲戚莫别离</p>
<p>　我今施僧果　　唯佛能分别</p>
<p>　由此功德故　　速成所愿果</p>
<p>　所种微善心　　身根愿速出　</p>
<p>时彼女人出彼山已坐一树下。树荫不移上有云盖。时彼国王适丧夫人出外游行。见彼云盖往至树下。见此童女心生染着。将还宫内。用为第一最大夫人。即作是念。我先发愿今已称心。即白国王。多赍宝物施设供具。诣昼闇山供养众僧。宝珠璎珞种种财物。持用奉施。彼时上座不为咒愿。尔时大众疑怪所以。而作是言。先者贫贱两钱施时起为咒愿。今者乃为王之夫人。珍宝璎珞种种财物。而用布施。不为咒愿。时彼上座语众僧言。我先为彼咒愿之时不为财物。乃恐童女心意错乱。故为咒愿。即说偈言</p>
<p>　不以钱财多　　而获大果报</p>
<p>　唯有胜善心　　乃得大畏报</p>
<p>　彼女先施时　　一切悉舍施</p>
<p>　佛智能分别　　非我所能知</p>
<p>　今虽财宝多　　不如彼时心</p>
<p>　十六分中一　　若心扰浊施</p>
<p>　譬如诸商贾　　少于诸财物</p>
<p>　心期于大报　　所施物虽小</p>
<p>　心意胜广大　　以是故未来</p>
<p>　得报亦无量　　如阿输迦王</p>
<p>　净心用土施　　亦如舍卫城</p>
<p>　穷下之女人　　饭浆施迦叶</p>
<p>　施土得大地　　饭浆天中胜</p>
<p>　施少心净广　　得报亦弘大</p>
<p>　譬如白净衣　　以油渧其上</p>
<p>　垢腻遂增长　　亦犹油渧水</p>
<p>　油渧虽微小　　遍于池水上</p>
<p>　以是故当知　　心胜故报大　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>