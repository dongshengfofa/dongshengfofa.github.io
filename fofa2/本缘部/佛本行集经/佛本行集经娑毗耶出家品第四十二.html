<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行集经娑毗耶出家品第四十二上</p>
<p>尔时北天有一城。名特叉尸罗(隋言削石)。时彼城内。有于一家。彼家妇女。忽尔双产男女二人。时其父母。即召明师。令为相之。是时相师。即为占之云。女薄相无有吉利。彼女父母。闻此言已。作如是念。此女今既无有好相。则不吉祥。若至长成当是谁取用其作妇。父母如是共平章已即将彼女。乞一学问外道之妇。其外道名波梨婆阇(隋言行行)。作如是言。我今乞汝此女养育。教示道法令其增长。若有所须调度供拟。我当悉与</p>
<p>尔时外道波梨婆阇。即便摄受彼女养育。如是看视。其女渐渐随时长大。及至笄年。女意智成。时彼外道。波梨婆阇。妇见女大。即教彼女种种咒术种种技能。悉皆成就。意智明解种种诸论。至齿成就。端正少双。多人喜见。身体柔软。面目胜他。骨节成熟。身体正等。无所缺减</p>
<p>尔时彼女身体上着一奢絺衣。在于腰下。一奢絺衣。披置肩上。手中执持三奇立拒拟澡洗时安瓶之所。游历处处村城聚落国邑王门。觅诸外道。欲共论议。欲折伏故。而渐渐行值一波梨婆阇道人。名曰最妙自在胜他。处处游历。从南天竺来往北天。时彼道人。亦复可喜。端正少双。年又盛壮。为人乐见。面目还尔胜于他人。身体整顿。支节可喜。于诸论师。最得名闻。时彼道人。见此波梨婆阇之女如是可喜端正容色为他乐睹。见已于彼波梨婆阇女人之边。生爱着心。时彼波梨婆阇之女。亦复于彼波梨婆阇道人之边。亦生染心。更相贪恋。私感无已</p>
<p>尔时彼客波梨婆阇道人。即语于彼波梨婆阇女如是言。善女仁者。我意今者甚愿乐汝共行世事。是时彼女。亦复报言。我今心中。亦贪乐仁欲得一处。时彼波梨婆阇道人。报彼女言。我等二人。俱是出家修道之者。若在如是法行之中作世事者。而诸人等。若见我辈作如是事。即便诃责毁辱我等。我等今可于诸人前共相论议立要誓言。若不如者。即教承事</p>
<p>尔时彼女即如是言。若我得胜。汝脱不如。此事不善便成非理。岂有丈夫事女人乎。若女不如。伏事丈夫。此事乃善。此是顺理。时彼波梨婆阇道人。即报女言。善哉德女。汝此语义。甚为当理。如汝所说</p>
<p>尔时波梨婆阇道人。即于众中。打论议鼓。而告之言。此处颇有人。能共我问答已不。若或波梨婆阇道人。若或波梨婆阇女人。谁能共我问答语言。能者为善。如是至三。时彼波梨婆阇女人。在众中闻如是语已。即便唱言。我今甚能共汝论议往来问答</p>
<p>尔时彼女。容仪庠序。在大众内。发问其义。时彼波梨婆阇道人。为解得通。而彼波梨婆婆阇道人。反问彼女。女解亦通。如是再过。各各相问。各各相通。至第三过。而彼波梨婆阇道人。问彼女义。其女有力。能为解通。但护于彼波梨婆阇。心相爱故。现同不通。默然不答。时彼波梨婆阇道人。即于众中。降伏彼女</p>
<p>尔时彼女。既被波梨婆阇道人所降伏已。即便对众。从彼波梨婆阇道人身手之边。取其革屣及三叉拒。执持而行。彼等二人。既现相已。如是秽乱各不相避。共一处行。以彼道人二和合故。其女即便有于娠体。女既有娠。违本行故。失于容色。不复端正。而彼波梨婆阇道人。见彼女身失本颜色。即生厌贱。而告彼言。我不复能共汝一处居住停止</p>
<p>时彼女人。报彼波梨婆阇道人。作如是言。我等二人。既并修道。两俱失意。今于汝边。已有此胎。汝今见我无有花色。忽叶舍我。我当立死。若其未死。必受大苦</p>
<p>时彼波梨婆阇道人。离心既决。与彼女人一金指环。用以为记。复告女言。汝若生女。用此指环。货易取财。持以养育。若生男者。汝当与此指环为记。令寻觅我。付指环已。舍彼女去。偝面还向南天竺行</p>
<p>尔时波梨婆阇女人。怀抱娠体。游历处处。经涉而行。渐渐至于摩头聚落。时彼聚落。有边地州。名曰白云。在于彼处。寄一县内。产一男儿。儿既生已。时彼县内所有居住。男子妇人。皆生怜爱慈愍之心。或与彼酥。或与彼油。自余所须。皆亦布施。而彼波梨婆阇女人。如是思惟。我今此子。在县内生。今可立名还地地詺。是故此子。名娑毗耶(隋言县官)。</p>
<p>时彼女人波梨婆阇。如法养育子娑毗耶。令其增长。与于乳餔。而娑毗耶童子。长大意智渐渐向欲长成。而彼波梨婆阇女人。即教其子。书画算数。印记咒术。自余诸论。悉教使成。而彼童子。捷利聪明所学之事。皆得成就。无不知者</p>
<p>时娑毗耶。曾于一日。问其母言。阿娘阿娘。我父是谁。今在何处。是时彼母。报其子言。子娑毗耶。汝父今在南天竺国。汝今宜应至彼寻求推觅汝父。是时彼母。即与其子夫先所留指环为记。出而付之。而告之言。汝将此记。寻求汝父。而娑毗耶。即报母言。一如母教。我当依行</p>
<p>时娑毗耶。受取记已。渐渐发向于南天竺。从村至村。从一聚落至一聚落。从城至城。渐渐而向南天竺地。所至之处。见论议人。皆悉降伏。渐到父所。既不识父。亦不借问。至已即打论议之鼓。作如是言。此处颇有或复波梨婆阇道人。或复波梨婆阇之女。有能共我问答论议如是者不</p>
<p>时娑毗耶童子之父。既睹童子亦见。即便心里自然生爱子想。而彼波梨婆阇道人。问童子言。汝善童子。汝今是谁。从何来也。是时童子。即向波梨婆阇道人。委曲而说其来因缘。出于指环。而以示现。时彼波梨婆阇道人。见指环已。语童子言。汝是我子</p>
<p>时彼波梨婆阇道人。既得子已。即更增进教示种种咒术技能。而彼波梨婆阇道人。于先旧时。已曾修得于诸禅定。如是次第即教其子禅定之法。时彼波梨婆阇道人。其后不久。遂便命终</p>
<p>时娑毗耶父命终后。渐渐行至向海岸边。既至彼处。即便造作草庵。而住彼处。寂静思惟而坐。不久成就获得四禅。兼证五通。既证获已。心如是念。世间所有诸阿罗汉。或复自称。我得罗汉阿罗汉道。我于彼边。亦名罗汉。一种无异</p>
<p>时娑毗耶童子之母。其命先终。即得上生三十三天。是时世尊既已证得阿耨多罗三藐三菩提。在鹿野苑。转于无上法轮之后。时彼地居诸天。各各迭相唱告。其声转转相承。上至三十三天。尔时忉利童子母天。闻此声已。内心思惟。我子今日住在何处。彼正念观。即见其子在海岸住</p>
<p>尔时彼天身色过他。正当夜半。放天光明。照子住处。至娑毗耶波梨婆阇行行边。告娑毗耶言。汝娑毗耶。非是罗汉。亦复未入阿罗汉道。及罗汉法。汝于罗汉求道之法。未有次第。而娑毗耶问彼天言。天是阿谁。天今复是罗汉以不。有入罗汉道法以不。颇复有知罗汉法教。能令学习得罗汉不</p>
<p>尔时彼天即便报于娑毗耶言。汝娑毗耶。今有世尊多陀阿伽度阿罗呵三藐三佛陀。现在于彼波罗奈国鹿野苑中仙人居处。而彼世尊自是罗汉。入罗汉道自解知已。复能教他得罗汉法。时娑毗耶复问天言。仁者大天。我今无智。作何方便。乃能得知彼是多陀阿伽度阿罗呵三藐三佛陀</p>
<p>尔时彼天教娑毗耶作如是言。波梨婆阇汝问义法。应须如是。汝受如是比丘名也。云何调伏。云何善行。云何名佛。云何比丘。云何沙门及婆罗门。云何清净。云何是智及知福田。云何名巧善解方便。云何名仙。云何名闻。云何随顺。云何精进。云何名龙。云何名受。云何名圣。云何行行。云何求道。汝娑毗耶。若见有人汝问是义。彼人一一为汝解说。令汝欢喜。汝于彼边行于梵行</p>
<p>时娑毗耶波梨婆阇。从彼天闻如是文句。心忆持已。即游历行一切国城村邑聚落。处处打鼓。求欲论议。复口唱言。若有沙门及婆罗门。能解如是我问义不。是时至处。无有一人能解如是议论之者。时娑毗耶所行之处。或旧有人。坐思惟法。或论议者。闻娑毗耶来到其边。各各散走。终无人敢共彼论议言语谈说</p>
<p>时娑毗耶波梨婆阇次第而行。渐渐至彼波罗奈城。尔时彼城。有六大师。各各唱言。我于世间。最为第一。谓富兰那。并三迦叶尼干子等。时娑毗耶即便往诣彼富兰那迦叶等边。到已即共彼富兰那。面相慰喻言语问讯。言说讫已却住一面</p>
<p>佛本行集经卷第三十八佛本行集经卷第三十九</p>
<p>　　　　隋天竺三藏阇那崛多译</p>
<font SIZE="2">
<p>　</p>
</font>
<p>　　娑毗耶出家品下</p>
<p>时娑毗耶波梨婆阇。问富兰那迦叶等义。如上所说。云何比丘。乃至云何名为求道。时娑毗耶如是咨问迦叶语已。而迦叶等。领受言义。心意错乱。不能报答。以不逮及彼之义意。增复嚬皱。眉頟赧缩。现为三分。心生怨恨。嗔恚愤怒。无事唱呴。时娑毗耶波梨婆阇。作如是念。此之长老。我所咨问。不解答对微尘等义。又领我意。倒错参差。不能得解。文句蹇涩。更重惭恧。而生嗔恨。无事大呼</p>
<p>时娑毗耶波梨婆阇。于富兰那迦叶之边。生厌离已。而背舍去。往摩娑迦梨劬奢梨及尼干边。既到彼已。乃至共于尼干子。面共相慰喻。美言问讯事情讫了。却住一面。其娑毗耶波梨婆阇。问尼干等。如上所说。于义云何名为比丘。乃至求道。其尼干子得婆毗耶如是问已。心意错乱不能报答。时娑毗耶作如是念。此诸长老。遂不能解微尘等义。而我问已心意迷荒。不能领解。复增嗔恚。叫唤如前。时娑毗耶心如是念。颇复世间更别有人。或复沙门。或婆罗门。而世间称是一切智真阿罗汉。有如是者。我往彼边问心所疑。若得领解。我当承事供养顶礼晨夕不离</p>
<p>时娑毗耶复如是念。大沙门今在波罗奈鹿野苑中诸仙居处。世间人言智阿罗汉大有聪慧。我今当至彼沙门边问所疑义。彼复更作如是思惟。此处沙门。或婆罗门。老年宿德。经多时来。修行梵行。各各堪作诸国王师。世间各言聪明智慧大阿罗汉。所谓富兰那迦叶等。及尼干子。彼等我问尚自不知。况此沙门。年少已来。出家未久。我今所问云何得解。复重思惟。彼之沙门不可轻忽。不可欺陵。所以者何。其有沙门。虽复年少。而或聪明。有大智慧。不可得知。我今但当至于彼处大沙门边问心所疑</p>
<p>时娑毗耶波梨婆阇往诣佛所。遥见世尊。乃至犹如虚空之中众星庄严。在于众中宣说法要。见已心生信行之想。此必是彼如前所闻如来世尊多陀阿伽度阿罗呵三藐三佛陀。无有异也。即诣佛所。到佛所已。即共世尊。对面美言。巧语慰喻。种种谈说言讫。却坐退一面已。其娑毗耶波梨婆阇。即便以偈。而白佛言</p>
<p>　我是娑毗耶道人　　故从他方远来至</p>
<p>　心有疑欲问大智　　唯愿为我分别说</p>
<p>　若能断我心所疑　　一一思惟为我说</p>
<p>　依我义句次第解　　分分开晓莫参差　</p>
<p>时娑毗耶说此偈已。默然而住。但诸佛法。既有三种神通门说。若可化者即便化之。何等为三。第一所谓出现神通。第二名为教示神通。第三名为教行神通。而世尊为彼娑毗耶波梨婆阇心有所疑。知其心已。向娑毗耶。以偈答曰</p>
<p>　汝娑毗耶远道来　　欲问于我心疑惑</p>
<p>　汝今可说我当解　　随汝所问我领之</p>
<p>　一如问意不令差　　汝娑毗耶宜早说</p>
<p>　心心欲请莫疑惑　　一一如问当广宣　</p>
<p>尔时世尊说是偈已。其娑毗耶波梨婆阇作如是念。我于已前诸处所有。或复沙门。或婆罗门。年耆宿德。久来出家。堪作国师。世间谓言。大阿罗汉。智慧聪明。我问彼等心所疑义。然其彼等皆悉倒错。不能报我。以不能答我所问义。而其彼等心内怀惭。面作三分。嚬眉皱頟生于嗔恨。无事唱呴。时娑毗耶心生希有。此大沙门我之所问。不嗔不忿。增上清净容貌凞怡。不作异色。更益光显。我所咨问。许为我宣。我于彼人。诸根寂静。不见有错。知如此已。其娑毗耶波梨婆阇。心大欢喜。踊跃遍满。不能自胜。得欢喜已。即以偈颂。问佛义言</p>
<p>　大圣云何名比丘　　诸圣伏者何名伏</p>
<p>　知见何事名为觉　　唯愿世尊为我宣　</p>
<p>尔时世尊。即以偈颂而答于彼波梨婆阇娑毗耶言</p>
<p>　苦行无碍求菩提　　渡诸疑向涅槃岸</p>
<p>　有有无有悉弃舍　　梵行漏尽名比丘</p>
<p>　一切舍处正念行　　于不杀害世间内</p>
<p>　能得清净无浊体　　免脱诸缚名为调</p>
<p>　若能内外摄诸根　　如此降伏是名直</p>
<p>　厌离此世及后世　　待时涅槃名善行</p>
<p>　于诸劫中勤苦修　　生死二边随业受</p>
<p>　世间无垢离诸缚　　是名为觉生死穷　</p>
<p>时娑毗耶波梨婆阇。闻说欢喜复更以偈而问佛言</p>
<p>　何等名为修梵行　　沙门清净复云何</p>
<p>　佛说大智云何调　　今问世尊为我解　</p>
<p>尔时世尊。还以偈颂而答于彼波梨婆阇娑毗耶言</p>
<p>　以舍诸罪无垢缠　　善得禅定正住地</p>
<p>　独能超越烦恼海　　是名为圣梵行人</p>
<p>　福德积聚舍诸非　　此世彼世知无恼</p>
<p>　一切生死除灭故　　得此证者名沙门</p>
<p>　诸有业报悉灭除　　一切世间诸内外</p>
<p>　一切天人不能秽　　如是即名清净形</p>
<p>　诸缚皆尽无所拘　　一切世间内外处</p>
<p>　贪痴嗔恚悉免脱　　佛说是名大智人　</p>
<p>时娑毗耶波梨婆阇。既闻说已复更以偈重问佛言</p>
<p>　诸佛以何为福田　　云何巧知善方便</p>
<p>　云何名为大仙圣　　唯愿世尊为我宣　</p>
<p>尔时世尊。还以偈颂而答于彼波梨婆阇娑毗耶言</p>
<p>　诸刹一一分别知　　诸梵诸天堪受供</p>
<p>　果报执着解缚脱　　如是乃名为福田</p>
<p>　业根报子所从生　　诸梵诸天悉分别</p>
<p>　能以诸忍断根本　　如是名为巧智知</p>
<p>　彼此选择白净因　　一切世间内外有</p>
<p>　无我不摄无处所　　如是方便名善权</p>
<p>　一切诸法有无知　　一切世间无内外</p>
<p>　此世天人得恭敬　　无碍独脱是名仙　</p>
<p>时娑毗耶波梨婆阇。既闻说已。复更以偈重问佛言</p>
<p>　以何得故名为闻　　云何随顺及精进</p>
<p>　云何名为大龙者　　唯愿世尊为说之　</p>
<p>尔时世尊。还以偈颂而答于彼波梨婆阇娑毗耶言</p>
<p>　一切诸法悉闻知　　所有诸罪功德等</p>
<p>　超越无复疑惑刺　　一切不着是名闻</p>
<p>　名色皆是虚妄因　　内外根尘是患本</p>
<p>　如是诸处解脱已　　佛说名为随顺心</p>
<p>　舍离一切诸罪缚　　离地狱苦须勇猛</p>
<p>　解脱彼等不染着　　如是名为精进人</p>
<p>　世间有爱皆远之　　系缚解脱皆悉断</p>
<p>　诸漏已尽无复刺　　如是体者名为龙　</p>
<p>时娑毗耶波梨婆阇。既闻说已复更以偈重问佛言</p>
<p>　以何等故名为受　　云何说圣及行行</p>
<p>　何缘名为求道人　　今问世尊为我说　</p>
<p>尔时世尊。还以偈颂而答于彼波梨婆阇娑毗耶言</p>
<p>　所有韦陀一一选　　或于沙门婆罗门</p>
<p>　其边领解既证知　　于彼各各皆受取</p>
<p>　截割邪见罗网断　　彼智不复受有胎</p>
<p>　三种相想埿已除　　不作分别是名圣</p>
<p>　正得诸神通已尽　　平等一切诸法知</p>
<p>　能达善逝诸世间　　如是解者名行行</p>
<p>　诸法所有苦报者　　若上若下若中间</p>
<p>　名色境界能遍知　　如是之人名求道　</p>
<p>时娑毗耶波梨婆阇所有咨问世尊之义。皆悉称适于其本心。既欢喜已顶礼佛足。合十指掌瞻仰而叹佛世尊言。善哉世尊。世间所有六十二见。皆无所用。于世间中。此等皆是虚妄之法。我今归依无上世尊。唯世尊能悉分别知。是大丈夫。唯世尊能善解说法。唯世尊能知一切道。唯世尊能度诸苦海。唯世尊能永尽诸漏。唯世尊有最大威德。唯世尊独多有智慧。唯世尊能得阿耨多罗三藐三菩提。而说偈赞</p>
<p>　我今顶礼大丈夫　　实行放光明普照</p>
<p>　能于天人世间内　　善开甘露鼓之门</p>
<p>　我前所有疑惑心　　唯世尊能为我解</p>
<p>　世尊既是大仙觉　　诸尘垢尽无有余</p>
<p>　其后更不受有身　　一切生因皆散灭</p>
<p>　世尊已得清凉处　　知足净心常实行</p>
<p>　如是世尊犹若龙　　最大丈夫金口说</p>
<p>　帝释一切诸天等　　诸仙诸圣皆乐闻</p>
<p>　世尊既是真觉人　　世尊善能教导物</p>
<p>　世尊能降伏魔众　　世尊能断诸使缠</p>
<p>　自已度脱复度他　　于罪福中皆平等</p>
<p>　超越不贪着一切　　天人世间明了知</p>
<p>　唯佛至真无上尊　　已过一切诸邪道</p>
<p>　诸漏有因皆灭尽　　犹如十五夜月明</p>
<p>　诸星围绕遍满空　　如是照耀世间内</p>
<p>　识及名色寿命等　　王舍所住诸人民</p>
<p>　有山名为毗富罗　　一切最胜最为上</p>
<p>　又如诸龙雪山最　　飞行之者空最高</p>
<p>　诸流海水最为深　　又诸星中月为最</p>
<p>　若欲归命调伏者　　唯有归命无上人</p>
<p>　归命世间最胜尊　　归命正驭人中胜</p>
<p>　归命无上尊善逝　　归命无等等至真</p>
<p>　犹如祭祀火最尊　　意论唯咒术为最</p>
<p>　人中王为最自在　　诸河大海最为宽</p>
<p>　诸星唯月最为光　　诸明唯日最为盛</p>
<p>　上下六道善恶趣　　所谓三界诸世间</p>
<p>　一切有形天及人　　唯有世尊最为首</p>
<p>　是故我今合十指　　头面顶礼无上尊　</p>
<p>时娑毗耶说如是偈。赞如来已。复白佛言。善哉世尊。唯愿世尊。慈悲怜愍。听我出家。并乞与我受具足戒。是时佛告娑毗耶言。善来善来。汝娑毗耶。于我自说法行之中。正尽诸苦得解脱故。是时长老娑毗耶身即成比丘。满具足戒。其娑毗耶出家未久。及受具足。行住坐卧。独无伴侣。不曾染着。谨慎身口。不敢放逸。为求道故。如救头然。如是行持未久之间。其善男子。正信勇猛。舍家出家。欲求无上清净梵行。现见诸法。自心证知言。我已尽一切生死。得梵行报。不受后有。所作已办。自如是知。其娑毗耶既已证知如是之处。得罗汉果。心善解脱。是时世间凡成九十三阿罗汉。第一世尊乃至最后及娑毗耶</p>
<p>尔时世尊成道之后。在波罗奈鹿野苑内。通及佛身。合八人。六月十六日安居。至九月十五日。合九十三人解夏。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 