<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行集经魔怖菩萨品第三十一上</p>
<p>尔时菩萨。在于菩提树下坐已。时菩提树所守护神。生大欢喜。心意踊跃。遍满其体。不能自胜。即解其身所有璎珞。并散头髻。速疾而向于菩萨所。以最胜妙吉祥之事。赞美菩萨。内心殷重。发大希奇。悉命诸亲及其眷属。守护菩萨。恭敬俨然</p>
<p>尔时彼处。四面林木。无问大小。所有树神。各从其树出身。来到护菩提树神边问言。大善树神。今在于汝树下坐者。此是何人。我等由来。未曾闻见。最妙最胜身。为一切诸相庄严。如天中天。作是语已。其护菩提树神。告彼诸树神言。汝诸神辈当知。此是净饭王子。甘蔗种姓。往昔劫初。大众推举。所置立王。世世相承。至今已来。此是其胤。时诸树神。复语菩提守护神言。菩萨树神。汝今真得最大利益大善福业。令汝居处。得有如是胜上众生三界之尊胜妙众生。此之众生。如优昙花难现于世</p>
<p>尔时彼等一切树神。各将沉水牛头栴檀诸末香等。又复种种妙好香花。散菩萨上。散已复散。欢喜踊跃。遍满其体。不能自胜。举手低头。合十指掌。向菩萨礼。口中各复如是唱言。众生最首。唯愿仁者早成此誓速证菩提。次复四天所居诸天。及四天王。次有无量三十三天夜摩兜率化乐他化自在天等。无量无边。一切诸天。及诸梵天。各将种种天上妙花。曼陀罗花。摩诃曼陀罗花。曼殊沙花。摩诃曼殊沙花。天拘勿头。及波头摩。分陀利等。复持种种末香涂香。如雨而散菩提树上。其菩提树。犹如车轮。周匝遍满一由旬内。种种香花。积至于膝</p>
<p>尔时菩萨。坐彼菩提树下之时。无一蚍蜉蚁子作声。况复大兽。一切诸鸟。亦不作声。假使有风。一切诸树。亦不倾动。当于菩萨坐彼菩提树下之时。净居诸天。心喜踊跃。遍满其体。不能自胜。顶礼菩萨。心内各作如是愿言。众生最首。愿仁此心。早得圆满。速成菩提</p>
<p>尔时菩萨。坐彼菩提树下之时。发是要誓。我不成道。不起此座。是时魔王波旬。内心生大恐怖。即作是言。应此刹利释种之子。欲得除灭我之境界。欲得令我出此境界。若彼胜我在于我前。必教诸人令得涅槃。为诸人说涅槃方便。使我境界当成虚空。而彼即今未得净眼。在我境界。我今须作勤劬方便。令其所行退失起走。而说偈言</p>
<p>　彼今若得成菩提　　便广为他说正法</p>
<p>　即当损耗我境界　　众人既得正路开</p>
<p>　自然使我境界空　　境空我则成寡妇</p>
<p>　其今未得清净眼　　乃复住我境界中</p>
<p>　我应速疾往彼边　　先作障碍破其事</p>
<p>　犹如河水来未至　　逆须预造作桥梁　</p>
<p>尔时魔王波旬。具足满一千子。于其中间。助菩萨者。有五百子。商主为首。在魔波旬右边而坐。其中助魔波旬之者。亦有五百。第一头首。名为恶口。在魔波旬左边而坐。时魔波旬。告其诸子。作如是言。汝等诸子。我今共汝。进退筹量。欲取汝等子别意智。共作何计。若为力能降伏菩萨。尔时右边长子商主。说偈白父魔波旬言</p>
<p>　若人敢触大睡蛇　　复能盘回狂醉象</p>
<p>　曾共严炽兽王斗　　是乃能伏彼沙门　</p>
<p>尔时魔王波旬左边次子恶口。复为其父而说偈言</p>
<p>　若人见我心破伤　　诸树拔根即倒地</p>
<p>　况彼沙门若睹我　　而不一气远走藏　</p>
<p>尔时右边有一魔子。名为妙鸣。即复以偈白其父言</p>
<p>　若人浮渡于大海　　还欲饮海悉令干</p>
<p>　父王此事不足惊　　若见菩萨面可怪　</p>
<p>尔时左边复一魔子。名为百斗。即更以偈白其父言</p>
<p>　我身髆上百臂生　　一臂能射三百箭</p>
<p>　父王但去莫愁恼　　我独能破彼沙门　</p>
<p>尔时右边有一魔子。名为善觉。即复以偈白其父言</p>
<p>　若其有力如象马　　或复毗纽及金刚</p>
<p>　人藏宿业忍辱威　　彼等诸力不能及　</p>
<p>尔时左边复一魔子。名曰严威。即更以偈白其父言</p>
<p>　我于虚空雨水火　　至彼能破比丘身</p>
<p>　令彼身如一聚灰　　若猛火焰烧干草　</p>
<p>尔时右边有一魔子。名为善目。即复以偈白其父言</p>
<p>　若使最胜须弥崩　　一切天宫殿尽坏</p>
<p>　大海诸水皆枯涸　　日月从空悉坠来</p>
<p>　能使日光冷如冰　　天宫堕落到于地</p>
<p>　菩萨树下一坐已　　未成正觉终不移　</p>
<p>尔时左边复一魔子。名曰报怨。即更以偈白其父言</p>
<p>　我指能执持日月　　虚空星宿及诸辰</p>
<p>　捉搦彼等一切天　　四海水入手掌内</p>
<p>　况此沙门一释子　　即今捻掷海外边</p>
<p>　但速遣此诸军兵　　疾向于彼沙门所　</p>
<p>尔时右边复一魔子。名为德信。即复以偈白其父言</p>
<p>　日月运移不求朋　　轮王应化无等侣</p>
<p>　诸圣菩萨不假众　　独自能破大魔军　</p>
<p>尔时左边复一魔子。名求过失。即更以偈白其父言</p>
<p>　战斗器仗不过刀　　身着铠甲心无怯</p>
<p>　如是兵马必能杀　　父王莫畏彼沙门　</p>
<p>尔时右边复一魔子。名为福德璎珞庄严。即复以偈。白其父言</p>
<p>　彼身[革*卬]如那罗延　　难可破坏四谛体</p>
<p>　忍辱铠甲三脱刀　　执智慧箭降我等　</p>
<p>尔时右边复一魔子。名曰不回。即更以偈白其父言</p>
<p>　如好干草火立燃　　善解神射箭克中</p>
<p>　霹雳拟山便突过　　释子见我手必降　</p>
<p>尔时右边有一魔子。名曰法身。即复以偈白其父言</p>
<p>　有人以彩空中画　　作诸众生同一心</p>
<p>　月天风神罗网缠　　菩萨道场不能动　</p>
<p>尔时左边复一魔子。名恒作罪。即更以偈白其父言</p>
<p>　我饮毒消如人食　　指触器仗悉成灰</p>
<p>　若不碎彼身如尘　　终不畜于此二手　</p>
<p>尔时右边有一魔子。名为成利。即复以偈白其父言</p>
<p>　三千世界毒满中　　世尊观之无怖畏</p>
<p>　三毒可畏彼灭尽　　我等还宫用斗为　</p>
<p>尔时左边复一魔子。名曰贪戏。即更以偈白其父言</p>
<p>　我将音声过万亿　　严饰玉女数百千</p>
<p>　于彼幻惑乱其心　　令失寂禅受诸欲　</p>
<p>尔时右边有一魔子。名为法戏。即复以偈白其父言</p>
<p>　彼以禅定法为戏　　常入解脱甘露游</p>
<p>　用诸摄乐拔众殃　　不持五欲以为适　</p>
<p>尔时左边复一魔子。名曰捷疾。即更以偈白其父言</p>
<p>　我力捷疾搦日月　　亦能截断劲火风</p>
<p>　撮取沙门置父前　　如碎麦芒被吹散　</p>
<p>尔时右边有一魔子。名师子吼。即以偈白其父言</p>
<p>　旷泽无量野干鸣　　乃未闻大师子吼</p>
<p>　诸兽若闻师子吼　　四散奔驰走百方</p>
<p>　如是我等一切魔　　未闻法王大声唱</p>
<p>　各说其意不肯止　　至于彼边当自休　</p>
<p>尔时左边有一魔子。名曰恶思。即更以偈白其父言</p>
<p>　我今恶思愿得彼　　其可不见此魔军</p>
<p>　彼心真痴无意怀　　云何不走起疾避　</p>
<p>尔时右边有一魔子。名曰善思。即复以偈白其父言</p>
<p>　彼亦非是痴无力　　汝等自短乏人情</p>
<p>　今汝未知彼善权　　后当以智降伏汝</p>
<p>　汝等魔子恒沙众　　如是才辩满三千</p>
<p>　不能损彼一毛头　　况复杀害能令起</p>
<p>　汝等净心向彼处　　口言赞叹身曲躬</p>
<p>　莫作怨恶残自兵　　彼当必成三界主　</p>
<p>如是乃至一千魔子。于其中间。或有助白。或有助黑。各自随心。说其意见</p>
<p>尔时魔王波旬。有一最大兵臣。名曰贤将。时魔波旬。语彼兵臣大贤将言。汝贤将来。随我而行。今此有一释种之子。其欲成就无上菩提。我今共汝。至于彼处。断其道法。勿听得证无上菩提。时贤兵将。即便以偈白其大王魔波旬曰</p>
<p>　王所统领四天王　　阿修罗王紧陀罗</p>
<p>　迦娄罗摩睺罗伽　　头戴十指归依彼</p>
<p>　况复一切诸梵世　　光音广果及净居</p>
<p>　地住欲界色界天　　悉皆向彼顶礼足</p>
<p>　又王诸子智慧胜　　勇力世间无比伦</p>
<p>　心内恒常礼彼尊　　王军八十由旬满</p>
<p>　夜叉罗刹并诸鬼　　虽住地上在王前</p>
<p>　心恒念彼无过人　　十指合掌头顶礼</p>
<p>　魔军千万见彼圣　　私以香花遥散之</p>
<p>　我见此类相分明　　菩萨必胜魔军众</p>
<p>　魔家兵马所住处　　多有鸺鹠鸲鹆鸣</p>
<p>　或复[鳥/木]鸮乌鹊声　　驴狐诸畜恶听响</p>
<p>　我见彼菩提树下　　吉祥诸鸟种种音</p>
<p>　凫雁鸳鸯俱翅罗　　鸲鹆鹦鹉孔雀鸟</p>
<p>　围绕彼圣音微妙　　如是胜相彼必强</p>
<p>　又魔军众所住营　　常雨砂石埃尘土</p>
<p>　菩提树下圣坐处　　天降种种妙香花</p>
<p>　魔众住处地不平　　高下坑坎多堆埠</p>
<p>　礓石荆棘饶粪秽　　菩提树下地周围</p>
<p>　金银七宝以庄严　　见有如是等类相</p>
<p>　智慧人辈若有意　　见此相已应回还</p>
<p>　如是庄严遍地间　　必当成就无上道</p>
<p>　大王若不随臣谏　　如梦所见当不虚</p>
<p>　如是仙人不可枨　　应回兵众向本处</p>
<p>　往昔王触诸仙故　　咒焚国土悉成灰</p>
<p>　过去有一梵德王　　违犯毗耶婆仙意</p>
<p>　王有妙园杂花果　　咒咀出火悉烧燃</p>
<p>　多年彼园草不生　　况复树木花果等</p>
<p>　世间所有多苦行　　断诸恶修梵行时</p>
<p>　诸王来悉顶礼足　　我等今可还归本</p>
<p>　王昔应闻维陀论　　人有三十二相明</p>
<p>　彼人求道故出家　　必断诸缠罗网结</p>
<p>　得成无上正真道　　眉间即放白豪光</p>
<p>　普照十方亿刹中　　况复此魔军众等</p>
<p>　岂可不能降伏得　　王若欲斗不得胜</p>
<p>　如彼头顶至极天　　诸天千万不能睹</p>
<p>　应当成彼微妙果　　世间未闻今得闻</p>
<p>　犹如须弥及铁围　　日月帝释梵天王</p>
<p>　夜叉罗刹诸林木　　皆向菩提树屈身</p>
<p>　无疑此大福德聚　　施戒忍进禅智力</p>
<p>　历劫以来修此行　　今决退散我魔军</p>
<p>　如象蹋破诸瓦坏　　如诸兽王师子吼</p>
<p>　如日翳覆诸萤火　　世尊破魔亦复然</p>
<p>　师子独散诸兽虫　　毒蛇一螫杀多众</p>
<p>　菩萨熏修善根力　　独自能破我诸魔　</p>
<p>尔时魔王波旬。从大臣边。闻此偈已。心生恐怖。热恼不安。身心忧愁。苦恼不乐。惭耻羞愧。不知所为。然其内心。犹怀我慢。不肯回还。亦不逃走。复更语余诸军众言。汝等齐意。莫惊莫怖。莫畏莫走。此乃是我试彼心看。我今美言。更慰喻彼。看其起离菩提树不。莫使如是众生之宝。忽值大殃</p>
<p>尔时魔王长子商主。白其父言。魔主大王。我意不愿父王共彼释迦种子作于怨仇。何以故。若有百千万亿魔众。手执刀剑。来此释边。欲作障碍。终不能作。况复父王。独自一身。父王。但观此释种子。在于此间菩提树下师子座坐。不惊不怖。父王。观此释迦种子。不摇不动</p>
<p>又复虚空无量天众。十指合掌。顶礼于彼。如是诸天。顶礼供养赞叹之时。不曾欢悦。其见父王恶心恶意。欲来屠害。亦不嗔怒。父王。当知假使有人。将诸妙色。能画虚空。设使彼大须弥山王。有一人指能擎。将行此事亦可。或复有人。浮渡大海。得至彼岸亦可。有人最大风神四方吹时。忽然缚着亦可。取彼日月星宿。下置于地亦可。一切诸众生等。合作一心亦可。一切诸众生等。移置诸处。终不可得此释种子降伏于魔。时魔波旬。以偈告其长子商主。作如是言</p>
<p>　汝真我怨非是子　　更莫将面向我看</p>
<p>　汝心今既着沙门　　汝宜向彼释子所　</p>
<p>尔时魔王波旬。不取长子商主咨谏。告其诸女。作如是言。汝等诸女。各各相共听用我言。汝宜至彼释种子边。试观其心。有欲情不。其诸魔女。听父敕已。相与安庠向菩萨所。到彼处已。去离菩萨。不近不远。示现种种妇女媚惑谄曲之事。所谓覆头。或复露头。或复半面。或出全面。或作微笑。示现白齿。数数顾盻观瞻菩萨。或复以头顶礼菩萨。或仰其头观菩萨面。或复低头覆面观地。或动双眉。或开闭眼。或解散髻。以手梳发。或抱两臂。或举两手。示现腋下。或复以手执弄乳房。或露胸背。现腹臆间。或复以手拍于脐上。或复数数解脱衣裳。或复数数还系衣服。或复数数褰拨内衣。露现尻[月*坒]。或解璎珞。掷着于地。或解耳珰。或复还着。或弄婴儿。或弄诸鸟。或复行步。顾盻左右。或复嚬呻长嘘叹息。或以脚指傍画于地。或歌或舞。或动腰身。或作意气。或复忆念旧时所行恩爱欲事喜笑眠卧恣态之时。或复现作童女之身。或时现作妇女之身。或复现作新嫁女身。或现中年妇女之身。作如是等示现妇人谄媚惑着种种之事。复将香花。散菩萨上。复以种种五欲之事。劝请菩萨。观看其面。观其心情。为有欲心恣态以不。彼今复以欲心。观察我等以不。或无欲心观我以不。彼等魔女。见于菩萨。深心寂定。本来清净。无浊无垢。面目清净。犹如满月从于罗睺阿修罗王手中所出。清净无垢。如日初升。光焰显赫。如融金鋋。清净无染。犹如莲花从水中出而不染着。如火光焰。如须弥山。确然不动。如铁围山。峻嶒高峻。善摄诸根。调伏心意。彼等既见菩萨如是。皆生惭愧羞耻之心</p>
<p>佛本行集经卷第二十七佛本行集经卷第二十八</p>
<p>　　　　隋天竺三藏阇那崛多译</p>
<font SIZE="2">
<p>　</p>
</font>
<p>　　魔怖菩萨品中</p>
<p>尔时彼等魔诸女辈。善解妇女妖幻之事。更复别为余诳惑法。媚乱菩萨。而说偈言</p>
<p>　初春佳丽好时节　　果木林树悉开花</p>
<p>　如此美景可欢娱　　仁色丰盈甚端正</p>
<p>　现今幼年情逸荡　　正是丈夫行乐时</p>
<p>　欲求菩提道甚难　　仁可回心受世乐</p>
<p>　宜观我等天女辈　　可喜形貌柔软身</p>
<p>　以诸璎珞自庄严　　谁今能得如是体</p>
<p>　仁感得已何不受　　我身香洁如莲花</p>
<p>　世间如此福德人　　何故舍之而不用</p>
<p>　头发光明绀青色　　恒以杂种香泽熏</p>
<p>　奇异摩尼为宝鬘　　作花持以插其上</p>
<p>　我等额广头圆满　　眉目平正甚修扬</p>
<p>　清净等彼青莲花　　其鼻皆如鹦鹉鸟</p>
<p>　口唇明曜赤朱色　　或如频婆罗果形</p>
<p>　亦似珊瑚及胭脂　　齿如珂贝甚白净</p>
<p>　舌薄犹如莲花叶　　语言歌咏出妙音</p>
<p>　犹如紧陀罗女声　　两乳百媚皆精妙</p>
<p>　又复犹如石榴果　　腰软纤细如弓弝</p>
<p>　脊膂宽博润而平　　犹如象王头顶额</p>
<p>　双髀软白洪端直　　其状犹若象鼻佣</p>
<p>　两胫正等纤而圆　　清净犹如鹿王[蹲-酋+(十/田/ㄙ)]</p>
<p>　足下平满不斜凹　　赤白犹彼莲花辉</p>
<p>　我等身体可喜容　　如是众相庄严具</p>
<p>　技能一切皆备足　　快解作诸种音声</p>
<p>　复巧歌舞悦众心　　诸天见我皆欢喜</p>
<p>　悉各羡我生欲意　　我等非是不乐仁</p>
<p>　仁今见我何不贪　　又如人睹金宝藏</p>
<p>　舍离弃之远逃走　　不知财物是乐因</p>
<p>　仁之心意亦复然　　不识五欲之快乐</p>
<p>　寂定安禅不取我　　或可仁者是大痴</p>
<p>　何故不受世乐情　　涅槃道路甚悬远　</p>
<p>尔时菩萨。谛心熟视诸魔女目不暂舍。正念微笑[僉*殳]摄诸根定。其身体无愧无惭不急不缓。端直安住犹如须弥心意不倾。自余方便智慧之门。往昔已曾摄伏一切诸烦恼患。哀愍言音过于梵响。犹如迦罗频伽鸟声。以偈语彼诸魔女言</p>
<p>　彼诸世间五欲等　　多苦多过众恼缠</p>
<p>　由烦恼故失神通　　无明陷坠堕黑闇</p>
<p>　众生受之不知足　　我久舍离诸烦牢</p>
<p>　如猛火坑毒药函　　往昔已来早辞避</p>
<p>　既饮甘露智慧水　　自心觉了欲觉他</p>
<p>　当说微密教法门　　若今受此秽欲事</p>
<p>　终不可能得此道　　若人增长贪爱心</p>
<p>　是则名为大愚痴　　既自不能得自利</p>
<p>　况复能利于一切　　是故我今心不耽</p>
<p>　世间五欲烧众生　　犹如劫火灾万物</p>
<p>　五欲犹如水泡沫　　亦如幻焰无一真</p>
<p>　虚假诳惑于凡夫　　智者谁应乐此事</p>
<p>　犹如童蒙小儿辈　　戏于自许粪秽中</p>
<p>　迷惑愚痴无智人　　见着种种诸璎珞</p>
<p>　观已便生欲心想　　头发根本从脑生</p>
<p>　臭秽丑陋剧痈疮　　牙齿增长犹饮出</p>
<p>　唇口耳鼻及眼等　　一切皆如水上泡</p>
<p>　腰髂脊背及尻臀　　臭处不净从血有</p>
<p>　腹肚屎尿之囊袋　　不净诸物满其间</p>
<p>　是业皆从爱所生　　譬如造轮为碾硙</p>
<p>　愚痴受乐亦如是　　若有一切诸智人</p>
<p>　分别是等众患殃　　此处不受如斯乐</p>
<p>　身体日夜常流血　　臭处不喜以眼看</p>
<p>　两[月*坒]两胫双脚趺　　筋骨相缚而立住</p>
<p>　我观汝等今如此　　如幻如化如梦为</p>
<p>　一切悉从因缘生　　五欲无有真实德</p>
<p>　五欲能失诸圣道　　牵人将入恶道中</p>
<p>　五欲犹如大火坑　　亦如杂毒满诸器</p>
<p>　如嗔蛇头不可触　　此处愚痴多被迷</p>
<p>　强作净想横生贪　　五欲如受雇客作</p>
<p>　与诸妇人作奴仆　　舍彼净戒行道心</p>
<p>　及离智慧寂定禅　　住于愦乱喧闹里</p>
<p>　舍诸妙法取欲戏　　彼人堕地狱不疑</p>
<p>　是等诸幻我见来　　以是意中不贪乐</p>
<p>　欲求毕竟自在乐　　亦教他人令共同</p>
<p>　我以解脱彼世间　　如虚空风不可缚</p>
<p>　汝等魔女若满此　　世间一切诸众生</p>
<p>　我心终不分别之　　暂共汝等行五欲</p>
<p>　我久已除嗔恚恨　　愚痴贪欲一切无</p>
<p>　诸佛大智圣世尊　　心无有碍如空体　</p>
<p>尔时魔王波旬女等。善解女人幻惑之法。更加情态。益显娇姿。庄严其身。亦现美妙音辞巧便。来媚菩萨。而有偈说</p>
<p>　魔王波旬有三女　　可爱可喜喜见俦</p>
<p>　在诸女中最尊豪　　魔王教令善严饰</p>
<p>　速疾往诣菩萨所　　现诸幻惑作娇姿</p>
<p>　使身犹如弱树枝　　婀娜随风而摇动</p>
<p>　在于菩萨前向立　　歌舞口唱如是言</p>
<p>　仁善释子当作王　　云何坐彼大树下</p>
<p>　此盛上春妙时节　　男女合会生喜欢</p>
<p>　犹如诸鸟自相娱　　欲心一发难止息</p>
<p>　时至且可共受乐　　何故守心不观我</p>
<p>　我等今者复以来　　宜应同行称心适</p>
<p>　彼圣犹如日初出　　亿劫行诸行积功</p>
<p>　其心不动如须弥　　妙音清激犹雷响</p>
<p>　行步安庠若师子　　语言利益多所成</p>
<p>　世间众生不思量　　恒为诸欲起斗诤</p>
<p>　既起斗诤便言讼　　如是无智等诸人</p>
<p>　常为如此苦恼煎　　智人知之不随顺</p>
<p>　捐弃出家而远离　　处于山林以自娱</p>
<p>　我今时节已现前　　欲证常住甘露法</p>
<p>　先须降伏彼魔众　　然后当成十力尊</p>
<p>　其魔波旬诸女等　　更白菩萨如是言</p>
<p>　仁者面目如净花　　愿听我等诸语说</p>
<p>　但且受于世王位　　自在最胜上尊豪</p>
<p>　若卧若坐及起行　　作妙音声无断绝</p>
<p>　菩提极果甚难得　　况复诸佛智慧身</p>
<p>　解脱正路行涉难　　仁见有谁往能到</p>
<p>　是时菩萨复报彼　　我当决定作法王</p>
<p>　于天人中自在尊　　转妙法轮无有上</p>
<p>　具足十力无所畏　　在于三界独巍巍</p>
<p>　诸学无学弟子群　　千亿万数围绕我</p>
<p>　口常作如是赞叹　　大圣出兴除世疑</p>
<p>　我当为彼说法时　　游行处处随心意</p>
<p>　是故我于世间内　　不乐一切五欲欢</p>
<p>　魔女复白菩萨言　　仁今少壮甚可惜</p>
<p>　衰朽年老时未至　　色力强盛且恣情</p>
<p>　必其羸瘦不能堪　　乃可舍此身端正</p>
<p>　我等华容悉三五　　正是仁者好良朋</p>
<p>　五欲嬉戏最[女*便]妍　　何故乃然厌离我</p>
<p>　仁今若不见容受　　我等随逐终不辞</p>
<p>　菩萨复便为说言　　今日既得人身体</p>
<p>　努力远离于诸难　　勤求入彼甘露门</p>
<p>　能舍世间苦难时　　则离人天一切难</p>
<p>　及今老病死未至　　诸恶斗诤复不兴</p>
<p>　我等速疾应当行　　早离于斯诸难处</p>
<p>　常住寂然无畏所　　是彼真实涅槃城　</p>
<p>尔时魔女复说偈言</p>
<p>　仁在天中如释天　　左右端正诸天女</p>
<p>　焰摩兜率及化乐　　他化自在并魔宫</p>
<p>　具足玩好无所亏　　但受五欲莫寂灭　</p>
<p>尔时菩萨以偈报言</p>
<p>　五欲如霜不久住　　亦如秋云雨暂时</p>
<p>　汝女可畏如蛇嗔　　帝释夜摩兜率等</p>
<p>　悉属魔王不自在　　欲事百怨何可贪　</p>
<p>尔时魔女复说偈言</p>
<p>　仁可不见树木花　　诸蜂诸鸟杂音响</p>
<p>　地生青色柔软草　　复出种种诸妙林</p>
<p>　紧陀诸天作伎声　　如是妙时可受乐　</p>
<p>尔时菩萨以偈报言</p>
<p>　树木依时着花果　　蜂鸟饥渴取气香</p>
<p>　日炙至时地自干　　昔佛甘露不可尽　</p>
<p>尔时魔女复说偈言</p>
<p>　仁者面色犹初月　　观我颜貌似莲花</p>
<p>　口齿洁白清净牙　　如此妙女天中少</p>
<p>　况复世间仁已得　　身心柔顺不相违　</p>
<p>尔时菩萨以偈报言</p>
<p>　我观汝体不净流　　诸虫周匝千万孔</p>
<p>　不牢诸恶遍身满　　生老病死恒相随</p>
<p>　我求世间最上难　　真正不退智人道</p>
<p>　彼见六十四种巧　　手动璎珞锁耳珰</p>
<p>　被欲箭射微笑言　　圣子云何不颠倒</p>
<p>　诸有见患大仁者　　见美五欲犹毒[卸-ㄗ+并]</p>
<p>　利刃涂蜜截舌伤　　欲如蛇头火坑阱</p>
<p>　如人师子行风动　　树木山壁悉崩倾</p>
<p>　我今威德离欲中　　弃舍汝等犹如彼</p>
<p>　其诸魔女出百伎　　炫惑菩萨不动移</p>
<p>　菩萨如象师子王　　犹如须弥住无动</p>
<p>　彼等诱诳既不得　　心生惭愧各低头</p>
<p>　恭敬欢喜赞叹言　　尊面净如莲花洁</p>
<p>　亦如醍醐及秋月　　巍巍光照若金山</p>
<p>　心所求者愿当成　　自度度他千万众　</p>
<p>尔时波旬诸魔女等。力既不能幻惑菩萨。心生愧耻。各自羞惭。相与曲躬。礼菩萨足。围绕三匝。辞退而行。安庠还向魔波旬边。到已即白父如是言。父王。不应举意向于彼众生所造作怨仇。何以故。我等昔来不曾见有如是众生。在欲界中。作是姿态媚惑之事。显示于彼。不暂移动。又复我等作欲事时。必得枯干一切人意。犹如旱时诸草木等。必令焦灭。犹如春时酥置日下自然融消。今此丈夫。何缘独尔。是故父王。唯愿莫共彼作怨仇。即向其父。而说偈言</p>
<p>　彼形过于瞻卜色　　无边威德胜名闻</p>
<p>　不动犹如大山王　　顶礼已讫今来至</p>
<p>　我当委具说其事　　彼眼色如优钵罗</p>
<p>　微笑观我心不移　　面貌清净视无瞬</p>
<p>　不嗔不恨无欲想　　观我等如幻化为</p>
<p>　假使须弥倒地崩　　星宿日月悉堕落</p>
<p>　大海枯涸水灭尽　　彼见欲患心不回</p>
<p>　语言微妙令人欢　　观我慈悲无欲想</p>
<p>　见我无有嗔恚意　　思惟我体不似痴</p>
<p>　察我意行及身体　　审谛思惟妇女患</p>
<p>　是故心不行五欲　　离欲无欲谁能知</p>
<p>　非是人天所度量　　我等现示妇女谄</p>
<p>　彼心若有欲心者　　心意消灭如干柴</p>
<p>　而观我等心不欲　　犹如山王安止住</p>
<p>　百福庄严功德智　　具满檀度戒行圆</p>
<p>　千亿劫行梵行来　　清净众生大威德</p>
<p>　我等顶礼彼金色　　决定无疑降我魔</p>
<p>　必当证正觉菩提　　我等不愿为怨结</p>
<p>　此阵难击我难胜　　欲降伏彼亦大难</p>
<p>　父王但观虚空中　　菩萨多众他方至</p>
<p>　种种璎珞庄严体　　恭敬重心礼彼尊</p>
<p>　曼陀罗花等雨云　　作妙偈颂叹于彼</p>
<p>　十方诸佛皆遣使　　持杂种妙甘露餐</p>
<p>　有识众类悉皆来　　无情诸山及杂树</p>
<p>　须弥山神并帝释　　顶礼向于功德林</p>
<p>　是故父王非是时　　我等宜应还本处　</p>
<p>尔时魔王即说偈言</p>
<p>　凡人渡河到彼岸　　欲得掘物必断根</p>
<p>　若作怨结须竟头　　诸所为事不可悔　</p>
<p>时魔波旬。不纳长子商主劝言。亦复不受己之诸女咨谏之语。身即自往菩提树所。到菩萨边。到已即白菩萨是言。汝释沙门。今何求故。来在于此多毒恶龙云雨野兽可畏可惊黑夜处所。独自入斯林树下坐。汝之比丘。可不畏彼一切诸怨贼盗之人</p>
<p>时菩萨报魔波旬言。魔王波旬。我今欲求寂灭涅槃。往昔诸佛所行之处。最上无畏诸有尽处。以求是故。独自在此阿兰若中树下而坐</p>
<p>尔时魔王。即便以偈白菩萨言</p>
<p>　沙门汝独在兰若　　苦行所希者甚难</p>
<p>　具足方便老仙人　　禅定失已并皆退</p>
<p>　况汝年少时盛壮　　求此胜妙何因由　</p>
<p>尔时菩萨复以偈报魔波旬言</p>
<p>　往古诸仙苦行者　　精进勇猛未甚深</p>
<p>　彼福报善力不强　　我昔持戒誓牢固</p>
<p>　波旬我若不证道　　终不舍于此树林　</p>
<p>尔时魔王复说偈言</p>
<p>　我于欲界最为尊　　帝释护世皆由我</p>
<p>　修罗紧那龙王等　　阿鼻以来皆我民</p>
<p>　汝亦在于我界中　　速起自忆离此树　</p>
<p>尔时菩萨复以偈报魔波旬言</p>
<p>　汝于欲界虽自由　　决定法界无自在</p>
<p>　唯知地狱饿鬼等　　然我今非三有人</p>
<p>　得道必破汝魔宫　　当令汝后失自在　</p>
<p>时魔波旬。复语菩萨。作如是言。释子。汝速起离此处。定当必得转轮圣王。治四天下。作大地主。具足七宝。乃至统领一切山川。释子。汝可不忆往昔实语诸仙如是言耶。记汝当王宜速起作自在世主。若起作者。所谓威德最上无比如法。住于治化之中。得一切国。所有人民。皆来渴仰。恭敬供养。又汝释子。身体柔软。小来长养于深宫中。今此旷野林内。少人多有诸兽。雄猛可畏。独自无伴。恐损汝身。我恒忧愁。释子。汝今疾离此处。还向本宫。难得已得。五欲微妙。悦目适心。慎莫不受。汝今虽欲求彼。难得无上之道。释子。未知然其菩提。甚成难得。徒疲劳耳。作是语已。默然而住</p>
<p>时菩萨。报魔波旬言。魔王波旬。汝今不须作如是语。何以故。我意不乐五欲之事。魔王波旬。我久已知五欲诸患。一耽五欲。不可知足。暂时受乐。不得久停。无常苦空无我不固犹草上露。如蛇舌头可畏难触。犹如骨聚疽恶不净。犹如肉片。诸兽共贪。相争相杀。犹如树上成熟之果不久着枝。如梦如泡。如幻如焰。无有真实。如羊粪中所覆之火。忽然烧人。魔王波旬。我今欲证无为之处。波旬。汝知我既已舍四天下中丰乐之处及以七宝。又魔波旬。譬如有人。以食妙餐还复吐却。后更欲食。无有是处。如是如是。我今已舍。如上果报。此是难事。如彼人吐既不更食。我岂还宫。魔王波旬。我今不久。定取菩提。当得作佛尽于生老病死等患。波旬。汝还本所来处。不用住此。汝多漫言。无利益言。愚痴人言</p>
<p>时魔波旬。复更如是思惟念言。此人不可以五欲事诳之。可得我今当更设余方便。以美言辞。慰喻彼心。而遣其去。时魔波旬。如是念已。白菩萨言。仁甘蔗种沙门释子。速起速起。仁。自小来未见战斗。战斗刀兵。甚可怖畏。仁者。但行自家王法。此阵敌事。非仁所堪。又仁。莫共他作怨仇。若结怨嫌长夜嗔恚欲痴贪等浊秽心识。不可解脱色受想行识等诸阴。仁。速疾回此不善心不正见身。沙门释子。仁。至家中作无遮会。别以王法。降伏世间。治化天下。受金轮位。莫恋嫪此为战斗伤。仁。还自宫是大威势福德之子。如此王路。可喜端正。往昔诸王所共叹美。国土广大。统四天下。一切充足。诸事不少。仁。既生在大王深宫。今日剃发作比丘身。不合如此作于乞士。仁。复何用为沙门形。贫穷活命。王种释子。我怜愍仁故作是语。亦不强遣起离于此。但意不忍使仁作恶。而说偈言</p>
<p>　死命可畏刹利种　　宜舍解脱还本宫</p>
<p>　立义弓箭治世间　　今受乐后生天上</p>
<p>　此路得名遍一切　　往昔诸王皆共行</p>
<p>　仁今既生王种中　　不合沙门乞活命　</p>
<p>时魔波旬。如是言已。菩萨谛视。确然不从。既不动身。亦不移坐。心自如是思惟念言。呜呼波旬。汝觅自利。非是为我。如是念已。语波旬言。魔王波旬。我今已坐金刚牢固。结加趺坐。甚难破坏。为欲证彼甘露法故。魔王波旬。汝欲所作。随意即作。所能堪办。随意即办。时魔波旬。嗔发懊恼。语菩萨言。谓释比丘。汝今何故。独坐在此兰若树下。魔出如是虚吼之声。汝意云何我安坐也。或言犹如坐于城内自言牢防四壁围绕。今汝比丘。可不见我所率领来。四种兵众。象马车步。诸杂军等。幡旗麾纛。羽盖旌[方*行]。多诸夜叉。悉食人肉。善解神射。各把[革*卬]弓。执持利箭槊矛钩戟刀棒金刚斗轮斧钺种种诸仗。驾千万亿象驮马车。放大吼声。虚空充塞。其外复有无量诸龙。各各皆乘大黑云队。放闪电雹。雰霏乱下</p>
<p>时魔波旬。从其腰间。拔一利剑。手执速疾。走向菩萨。口唱是言。谓释比丘。我今此剑。截汝身体。犹如壮士斫于竹束。而说偈言</p>
<p>　我此宝剑甚刚利　　今在手中汝好看</p>
<p>　汝门汝若不急奔　　当斫汝身如竹束　</p>
<p>尔时菩萨报魔王言</p>
<p>　一切魔王满此地　　手悉执刃若须弥</p>
<p>　彼等不动我一毛　　况能割截我身体</p>
<p>　魔王汝若有大力　　今我欲证取菩提</p>
<p>　汝若能障我不听　　速作莫住随汝意　</p>
<p>尔时菩萨。说是偈已。复语魔王。作如是言。汝魔波旬。若诸众生。有千万亿。悉如汝身。尽力来此。作我障碍。欲妨菩提。令我不得取阿耨多罗三藐三菩提证者。我终不起离于此处余树下坐</p>
<p>时魔波旬。语菩萨言。释种比丘。汝昔在于优娄频螺聚落处所尼连河边。发精进心。六年苦行。不惜身命。犹不得证阿耨多罗三藐三菩提。亦复不得最上解脱。况乃今舍彼精进意。退失禅定。生懈怠心。而承望得</p>
<p>时菩萨报魔波旬言。魔王波旬。我昔初发精进之心故。坐彼间阿兰若处。调伏自心。我今成就精进勇猛。又昔六年苦行之时。快生疲惓。今日不然。汝魔波旬。今谏于我如是之事。非是怜愍。若有怜愍。岂如是言。汝既已发如是之心。我今定当自得解脱。又令他人当得解脱。魔王波旬。我决证彼阿耨多罗三藐三菩提。决当得彼微妙解脱</p>
<p>时魔波旬。既闻菩萨如是语已。心大忧愁。悉舍一切勤劬之力。复如是念。我今美言美语慰喻。不可令起此道树下。其发誓重。既不可以好言令动。今宜严勒恐怖诃责战斗割截。令其心惊急起而走</p>
<p>时魔波旬。如是念已。语菩萨言。汝释比丘。我既语汝真正之言。汝不取我如是好谏。不速起走向他方者。汝必痴也。汝之今日必见不善</p>
<p>时菩萨语魔波旬言。魔王波旬。我昔在于母胎之时。汝等犹尚不能与我作诸障碍。况复今日魔王波旬。汝速还去向所来处。从昔已来。既不畏汝。今亦无畏。尔时菩萨。向魔波旬。而说偈言</p>
<p>　虚空刀杖雨我身　　寸寸节节割我体</p>
<p>　我若不渡生死海　　此菩提树终不移　</p>
<p>时魔波旬语菩萨言。汝释比丘。今若然者。由汝未见魔之军众。所以者何。我之魔军。身着牢固刚[革*卬]铠甲。手执种种兵戎器仗。雨汝身上。当于尔时。汝释比丘。自应速起离此树下。来到我所。必当口唱如是言语。魔王汝可与我归依。汝之比丘。未觉未知我作神通。是故汝坐彼师子座。作师子吼。汝释比丘。但早速起。何须今日口自虚唱作师子吼。而说偈言</p>
<p>　我有兵马象等军　　善解斗战诸神将</p>
<p>　身带铠甲手执仗　　今汝有命可速驰</p>
<p>　于后求我护甚难　　我虽欲救不可得　</p>
<p>尔时菩萨语波旬言。魔王波旬。四大海水。及此大地。可移余处。日月星宿。可从空中堕落于地。须弥大山。可作百段。亦可大地及须弥山举将上天。亦可大地及须弥山覆令颠倒。可以干土壅恒河水不听其流。我今此心。不可遮制。不可移转离于此处。何以故。魔王波旬。如我往昔修行行时。如我身力禅定戒行种种诸力。如是波旬。若天若龙无有过者。无有胜者。我以往昔行菩提行。亿百千劫。成就满足。时菩萨向魔王波旬。而说偈言</p>
<p>　净居诸天是我众　　智力为箭方便弓</p>
<p>　我今降伏汝不难　　犹如醉象蹋枯竹　</p>
<p>时魔波旬。从菩萨闻如是语已。嗔恚增上。嗔已复嗔遍满其体。普唤夜叉罗刹等言。谓大善将乱众赤眼。汝等速来。将诸山石树木弓箭刀剑金刚杵棒槌矛戟槊呋钺种种器仗。雨于刹利释子头上。悉令堕落如霰而下。尔时夜叉大善将等。闻魔波旬如是言已。即便庄束四种兵众。悉着铠甲。将诸器仗。速疾而来。无量千万夜叉罗刹。及毗舍遮鸠槃茶等。种种形容。种种状貌。种种颜色。种种执持。变现可畏。颠倒身首。异种叫呼。可恶声气。或有象面。或有马头。或骆驼首。牛及水牛。或驴或狗。或羊猪狼。师子虎豹。豺熊罴兕。犀牛水獭。[犛-未+牙]牛猕猴。狐狸野干。猫兔獐鹿。如是等形。及诸鸟面。复有摩竭龟鱼等首或有蛇头诸杂虫身。象头马身。马头象身。驼头牛身。牛头驼身。或水牛头。驴骡之身。或复驴头水牛之身。狗头猪身。猪头狗身。或羖羊头豺狼之身。或豺狼头羖羊之身。或师子头虎豹之身。或虎豹头师子之身。或狸猫头熊罴之身。或熊罴头狸猫之身。或犀牛头水獭之身。或水獭头犀牛之身。或[犛-未+牙]牛头猕猴之身。或猕猴头[犛-未+牙]牛之身。或有猿头野干之身。或野干头猿猴之身。猫头鸟身。鸟头猫身。或摩竭头龟鳖之身。或龟鳖头摩竭之身。鱼头蛇身。蛇头鱼身。畜头人身。人头畜身</p>
<p>或复无头唯空有身。或有半面。或复半身。或有二头。唯止一身。或复一身而有三头。或复一身而有多头。或复有头而无有面。或复有面而无有头。或复半头而无有面。或复半面而无有头。或复二头而无有面。或复无面而有三头。或复多头而全无面</p>
<p>或全无眼。或唯一眼二眼三眼。乃至多眼。或复无耳。或复一耳二耳三耳。乃至多耳。或复无手。或复无臂。或复一手二手三手。乃至多手。或复无脚。或唯一脚二脚三脚。乃至多脚。及无足等</p>
<p>或头颠倒。或复挈头。或头向下。脚向于上。手足颠倒。割截而悬。或眼颠倒。或眼凸出。青碧可畏。或有赤眼。或眼出光。或转动眼。或有耳亸。或复有耳。犹如山羊。或耳如驴。或树为耳。或猕猴耳。或有鱼耳。或多种耳而是人身。或鼻[月*扁][月*弟]而身粗丑。或复悬口。或复悬舌。或舌粗大。或舌放光。或复牙齿极甚长大。身体短促。或复牙齿出入参差。或复牙齿犹如刀剑。或复舌头如刀剑形。或悬腹肚。或复无肚。或复被发。或复无膝。或膝如瓨。或无有[月*坒]。脚如覆钵。或如碓臼</p>
<p>佛本行集经卷第二十八佛本行集经卷第二十九</p>
<p>　　　　隋天竺三藏阇那崛多译</p>
<font SIZE="2">
<p>　</p>
</font>
<p>　　魔怖菩萨品下</p>
<p>尔时魔众。如是异形。或乘白象。或复骑马。或乘骆驼。水牛犀牛诸车乘等。四面云集。或似修罗类迦娄罗。或复有如摩睺罗伽。及鸠槃茶罗刹夜叉。并毗舍遮伺命鬼等。或复身体羸瘦长大。犹如饿鬼。或有多种异状形容。或有面孔威德甚大。或头如索。或有大头。或有小面或有皱面。或有异形。令人见者。丧失威色。或见夺人魂魄精神。或面色青。或复身体色如赤铜。或复头赤身体青色。或复头黄身如烟色。或头似烟。其身黄色。赤头黑身。黑头赤身。白头绿身。绿头白身。或头左白。而右边绿。或右边白。而左边绿。或复身体头面左右一切皆然</p>
<p>或复全身唯现骸骨。或头触髅。身肉肥满。或头面肉。身露骨骸。或人手足畜生之身。或畜生脚而作人身。或有身毛。悉如针刺。或有身毛。犹如猪鬣。或有身毛。类于驴鬃。或毛如罴猕猴鼠狼。或有身毛。出于光焰。或毛乱生。或毛逆上。或有头髻。或秃无发。或着赤衣。腰带杂色。或复头上。戴髑髅鬘。或一头上发杂灰色青黄赤白烟熏之。色髑髅为冠如是形状云集而来。或手执持佉吒傍伽(隋言床四分之一取床[月*坒]之一并脚)。或有腰带悬于诸铃。动作大声。而其手中。执人髑髅。或人骸骨以为花鬘。或复手执死人手足。或复执铃手摇令鸣。或有身体长大。犹如一多罗树。手中执矛或剑或刀箭槊弓弩。或手执戟。或把三叉。或棒或轮。长刀利斧。或持铁杵。头出猛焰。铁捶白棒擎石如山</p>
<p>或着青衣黄赤白黑杂皮之衣。或有赤体以蛇缠身。或从眼耳鼻出诸蛇。其蛇黑色。以手执取。于菩萨前而口瞰食。或食人肉。或有饮血。或身体上出[火*蓬][火*孛]烟。口出火炬。或诸毛孔出一切火。或齶出火迸散于地</p>
<p>或于虚空出大黑云。或虚空里。飞风散雨。出大闪电。震动雷声空中下雹。雨诸山石。或下碎石。霹雳大树。或有节节自支解身。或复张弓。或复拍手吓呼。欲令生于恐怕。或作大声。口叫唤言。速起驰走。莫住此处。或复化作老妇女身。举其两手大声而哭。呜呼我子。呜呼兄弟。或复大笑。或复周慞。东西南北急疾奔走。或复背走。还向前来。或忽然起。或忽然飞。于虚空中游戏自在。或复攀树悬身而行。或舞剑跳。或弄槊戏长刀三叉斧钺戟等。手脚不住。或如盛夏牛王唱吼。或复作声。如尸婆兽。或复空中。作如是声呵呵[口*私][口*私]。咻咻嘶嘶(许岐反)[口*祁](居祁反)[口*梨][口*祁][口*梨]。口如是啸。兼复弄衣。如是兵众。夜叉罗刹。及鸠槃茶毗舍遮等。无量无边。百千万亿。閦塞填噎菩提树前。南至于海。遍满魔军。其间无有针鼻空地。变状可畏。欲搦菩萨。欲杀菩萨。唯待魔王波旬一敕其等。正向魔王面观诸如是等一切鬼神逼菩提树饥渴疲乏。而意专欲杀害菩萨</p>
<p>其菩提树。东西及北三面。无量净居诸天。遍满停住。复有无量色界诸天。合十指掌。顶礼菩萨。口如是言。诸仁者看。是今应证阿耨多罗三藐三菩提。或有诸天。作如是唱。刹利大姓。甘蔗种子。速离此处。此处恐畏。有如是等种种器仗。损害汝身</p>
<p>尔时菩萨报彼等言。我今不久定破彼辈悉令离散。犹如风吹[疊*毛]上细花。彼等一切诸魔鬼众。如是集时。其夜正半。虚空无明。虽复有月及以众星光并不现。甚大黑闇。假令有眼亦无所睹。唯见大火起疾猛风声大可畏。大地震动四海悉沸。而说偈言</p>
<p>　四大海沸地震动　　十方火焰闻恶声</p>
<p>　虚空星月翳不明　　夜半黑闇无所见　</p>
<p>时彼众中。有一龙王。名曰持地。彼龙内心欲菩萨胜。于魔王边。生嗔恨心。以恶意故。怒其两眼。视魔波旬。口吐恶气。触魔王身。展转不安</p>
<p>尔时上界净居诸天欲菩萨胜。于魔王边生慈愍心。以漏尽故。无复嗔心。是时彼处所有诸天。其有信敬于菩萨者。在菩提树。见是魔众遍满于地扰乱菩萨。见已皆悉在虚空中。口各唱言。呜呼呜呼。而有偈说</p>
<p>　菩提树下集诸天　　见魔众欲害菩萨</p>
<p>　信法世间解脱故　　口大唱言呜呼声　</p>
<p>尔时菩萨。唯思念法。心不扰乱。亦复不作余异意情。时菩萨语魔波旬言。欲界天子我身既是刹利族姓。我之种类不曾妄语。唯有实誓。汝何所作可速疾为。莫久停住。时魔波旬语菩萨言。如汝所语。我今欲得破碎汝身。作于百段。为汝在前。欲共我斗。为复令我在前害汝。时菩萨语魔波旬言。我无弓箭及以刀杖可斫射汝。其事虽然。但我即今必先降汝讫当作佛。尔时魔王波旬即敕自军众言。汝等各自尽身力用勇猛莫住恐怖。于此释种之子。现大变动恐怖之事。时其魔众。既得敕已。白魔王言。如大天敕。我等不违。即便各各出自身力。示现可畏恐菩萨故。是魔众中或有诸鬼。口吐长舌。摇动颐颔。牙齿甚利。欲咬菩萨。其眼团圆。犹如师子。其耳拳曲。犹如铁钩。欲伤菩萨状甚可畏。走向菩萨。作是恐怖。或有张口仰立直视欲吞菩萨。而有偈说</p>
<p>　魔众如是可畏来　　彼圣卓然不惊动</p>
<p>　如大智见小儿戏　　菩萨观魔亦复然　</p>
<p>时彼众中。更有一鬼。生嗔恨心。将一长刀。向菩萨掷。而刀自粘彼手不脱。或有擎山及将大石向菩萨掷。彼山及石。还粘其手。皆不堕地。或在虚空。将山将石。将树将槌。斧钺戟戈向菩萨掷。复有住在虚空不下。或有下来自然碎末。百段分散。堕于余处。或在空裹犹如日天。雨大火雨。炽然云下。而彼火雨。菩萨力故。即皆变成赤拘勿头华雨而下。或复来有在菩萨前。口吐诸蛇。令螫菩萨。彼等诸蛇。至地痴住。如被咒禁。不能摇动</p>
<p>或作大云。放于闪电及震大雷。雨雹及石。在于菩提树上而放。彼等雨以菩萨力故。至地变成种种华雨。或持弓箭。向菩萨射。其箭悉还着弦不落。或有一时放五百箭。彼等箭还住空不下。或执长刀。举向菩萨而疾走来然其未至于菩萨边。而自踣面覆倒地上。是时有一罗刹之女。其身黑闇手执髑髅。欲来幻惑动菩萨心。疾走而来。欲近菩萨。从其发处。展转团圞。不能前进到菩萨边</p>
<p>或有两眼放大炽盛猛焰火光。欲烧菩萨。疾走来近至菩萨边。忽然不见菩萨之身。或复有鬼。将重大石。疾向菩萨。彼所来方走不能至菩提树下。极乏困苦。而有偈说</p>
<p>　魔军身意悉乱迷　　种种方便欲害圣</p>
<p>　不能惊动彼坐处　　以有誓愿智力强　</p>
<p>或复有作师子吼声。或作虎狼熊罴豺豹诸野兽声。而彼辈声。若有闻者。无量众生。皆悉恐怖。或有诸鬼。作如是声。诛杀诛杀此释种子。或有诸鬼。作如是声。擎扑擎扑此刹利子。或有诸鬼。作如是声。打杀打杀此沙门子。或有诸鬼。作如是声。伤害伤害此瞿昙种。或有诸鬼。作如是声。割截割截此甘蔗种。或有诸鬼。作如是声。碎末碎末此刹利种。或有诸鬼。作如是声。破散破散此释种子。或有诸鬼。作如是声。摧坏摧坏此刹利子。或有诸鬼。作如是声。速灭速灭此沙门子。或有诸鬼。作如是声。节解节解此瞿昙子。或有诸鬼。作如是声。随意随意逐便所作。或有诸鬼。作如是声。任情任情。速作莫住。如是喧动。不可得听。此声闻时。空可倒地。一切大地可段段分。闻此声时。所有野兽皆大唱唤。四散驰走。一切诸鸟。在所闻此声吼之时。皆悉从树自扑落地。时彼魔众一切诸鬼。或有作于哂哂声者。或复有作[口*祁](居祁反)梨声者。或作啸声。或言斫斫。或言断断。或言杀杀。或言割割。或言破破。或言节节。或言解解。如是恶声。不可胜数</p>
<p>其魔波旬即拔利剑。手执前趋。欲吓菩萨疾走而进。口中唱言。汝释比丘。若安此座敢不起者。我必害汝。而彼魔王。东西交过。欲近菩萨。不能得前</p>
<p>是时魔王长子商主。即以两手。抱魔王取。口如是言。父王父王。愿莫愿莫。父王会自不能得杀悉达释子。亦不能动此之坐处。兼得无量无边过罪。时魔波旬。不受其子商主之谏。向菩萨走。不肯还反</p>
<p>尔时有一净居天子。在虚空中隐身不现。见魔波旬以散乱心走恼菩萨。天以定心。出微妙音。语波旬言。汝魔波旬。不自限量。汝今不应扰乱此圣。汝速疾舍幻惑恶心。还本境界。汝终不能摇动此圣。所以者何。犹如猛风不动须弥。时净居天。向魔波旬。而说偈言</p>
<p>　宁令火失于热性　　水失润泽住不流</p>
<p>　地失牢固不胜持　　风失吹动怗然静</p>
<p>　此无量劫行功业　　终不舍此誓愿心</p>
<p>　见世困苦厄众生　　悭贪欲痴重病患</p>
<p>　发慈悲愍是等故　　欲以智药显圣医</p>
<p>　汝今何故作艰难　　一切人多堕邪道</p>
<p>　彼今欲开正见眼　　此是大圣解脱王</p>
<p>　此是导失道商人　　无明众生堕黑闇</p>
<p>　此欲然于智灯照　　此圣欲入涅槃城</p>
<p>　秉炬欲破世间昏　　忍辱枝檊心根[革*卬]</p>
<p>　信念花叶意茎固　　智树能与法果资</p>
<p>　汝今不应拔使倾　　又汝今被痴绳缚</p>
<p>　彼欲解脱汝等结　　岂可于彼生恶心</p>
<p>　彼求解脱欲教他　　汝作障碍徒疲乏</p>
<p>　众生没大烦恼海　　世间谁解作舡师</p>
<p>　彼欲建立大桥梁　　汝今何故兴此恶</p>
<p>　其昔劫修诸道行　　彼等果熟是今时</p>
<p>　是故此树下结跏　　犹如往昔诸先圣　</p>
<p>时魔波旬。从彼净居诸天边。闻如是语已。起增上慢。倍生嗔心。复速疾走向菩萨所。欲害菩萨</p>
<p>尔时彼处护菩提树。有八天神。一名功德。二名增长。三名无畏。四名巧辩。五名威德。六名大力。七名实语。八名善会。彼等八神。仰瞻菩萨。目睫不交。一时同以十六种相。赞叹菩萨。作如是言</p>
<p>仁今最胜清净众生。光明照耀。犹如天上日月在空</p>
<p>仁今挺特清净众生。显赫焰炽。犹如空里日天初出</p>
<p>仁今皎洁清净众生。众相开敷。如绿池内红莲花发</p>
<p>仁今无畏清净众生。奋迅自在。如师子王处大林内</p>
<p>仁今安静清净众生。不惊动如须弥山王出住海中</p>
<p>仁今清净周匝。显现峙立。犹如大铁围山牢固不动</p>
<p>仁今沉重审谛众生众德备具。犹如大海众宝充满</p>
<p>仁今含容意度宽广。日日增长。犹如虚空无有边际</p>
<p>仁今敦厚无诸邪曲心意正定。犹如大地养育众生</p>
<p>仁今心意无有垢浊具足。犹如阿耨达池清净之水备八功德</p>
<p>仁今断除一切诸结心意无染。犹如大风不着诸世</p>
<p>仁今巍巍难可观睹面目。犹如猛火炽盛。远离一切诸烦恼热</p>
<p>仁今勇健刚[革*卬]众生。大力如彼那罗延天无人能伏</p>
<p>仁今精进历劫熏修心意难回。犹如帝释放金刚杵</p>
<p>仁今已得第一善利。最为一切众生上首具足十力。不久当成无上菩提</p>
<p>尔时守护彼菩提树诸神王。以十六种相赞叹菩萨。章句如是(本阙一赞)</p>
<p>尔时色界净居诸天。复共同以十六种相。毁辱魔王。挫其势力。何等十六</p>
<p>波旬汝今无有威势。犹如儜人被健儿伏妄言我胜</p>
<p>波旬汝今一身独自无有伴侣。犹如旷野被放逐人</p>
<p>波旬汝今一切军众。诸力摧折。如负重乏羸瘦老牛</p>
<p>波旬汝今愚盲秽恶无有清净。如夜射箭堕不净地</p>
<p>波旬汝今犹跛瞎驴东西浪行。落邪崄道如迷商人</p>
<p>波旬汝今眷属离散。身无精光。犹如负草贫穷乞貌</p>
<p>波旬汝今威德实衰。无处依止。强作姧猾。犹如痴人。无有羞耻</p>
<p>波旬汝今造业不净多有垢腻。如无恩义孝德之人</p>
<p>波旬汝今被他驱趁。犹如野干被师子逐不得自在</p>
<p>波旬汝今一切军众。不久退散。犹如猛风吹诸飞鸟</p>
<p>波旬汝今愚惑昏闇。不知时节。如死日到孤独贫儿</p>
<p>波旬汝今眷属退败。犹如散药从于疏漏有孔器出</p>
<p>波旬汝今不久当被禁制治罚。犹如解理趁逐愚人</p>
<p>波旬汝今须臾被断一切身力。犹如罪人被他割截手足异处(本阙二相)</p>
<p>时首陀会一切诸天。以如是等十六种相。毁魔波旬。摧其力已。时护菩提树之八神。还复共以十六种相。重毁波旬。何等十六</p>
<p>波旬汝今不久之间。被菩萨降。犹如健儿被他贼杀(一)</p>
<p>波旬汝今被菩萨扑。犹如怯弱羸瘦之人。为大力士之所捶打(二)</p>
<p>波旬汝今被菩萨光之所覆蔽。犹如日出障翳于彼小萤火虫(三)</p>
<p>波旬汝今被菩萨威自然退散。犹如一把碎末麦[麩-夫+(ㄙ/月)]被大风吹(四)</p>
<p>波旬汝今被菩萨怖失脚驰走。犹如小兽被师子追(五)</p>
<p>波旬汝今被菩萨拔。如娑罗树为猛风吹合根倒地(六)</p>
<p>波旬汝今被菩萨破。如怨贼城为大力王之所摧灭(七)</p>
<p>波旬汝今被菩萨竭。如牛迹水为盛旱日之所干涸(八)</p>
<p>波旬汝今被菩萨退低头直走。如得罪人为他所杀忽然得脱(九)</p>
<p>波旬汝今被菩萨扰。如野泽内遭大猛火飞鸟乱惊(十)</p>
<p>波旬汝今被菩萨伏心内忧愁。如无法行忽失权势下代国王(十一)</p>
<p>波旬汝今不久当被菩萨剥脱。犹如无翅老病鸿鹤(十二)</p>
<p>波旬汝今不久当被菩萨减削。如行旷野无粮食人(十三)</p>
<p>波旬汝今不久当被菩萨劫夺。如人失舶没于大海(十四)</p>
<p>波旬汝今被菩萨燋。如劫尽时一切稠林树木烬灭(十五)</p>
<p>波旬汝今不久当被菩萨崩倒。犹如金刚打坏石山(十六)</p>
<p>是等天神。以十六种。毁魔波旬。其魔波旬。闻诸天神如是毁辱劝谏之时。向菩萨走。欲杀害故。违失劝谏。被诸天神之所毁辱。犹不解心。不还本宫。更复增忿敕兵众言。汝等速起。急疾打散撮此仙人。莫与其命。是人今既自度彼岸。于我界内。复教无量无边众生。出我之境。我不放汝。若汝自知得脱我手。唯汝沙门。速起驰走。远离于此菩提树下。则命久活。不遭困苦</p>
<p>尔时菩萨报波旬言。若当使此须弥山王。崩离本处。一切众生。悉无复有。一切星宿及以日月。坠落堕地。大海干竭。我今已坐菩提树下。不可移动。魔复更嗔。出粗恶言。汝等捉此瞿昙释子。擎将飞行。且缓莫杀。速疾将向我微妙宫。五缚枷锁。手着杻械。遣守我门。令我数见如是困苦多种厄难。犹如恶奴</p>
<p>尔时菩萨报波旬言。可此虚空将于妙色画杂种形。或复虚空及诸星宿。并日月天。堕落于地。汝等诸魔满足三千。恐怖于我。乃至树下。魔欲吓我。无有是处。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 