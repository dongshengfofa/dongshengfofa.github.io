<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行集经卷第五十二</p>
<p>　　　　隋天竺三藏阇那崛多译</p>
<p>　　优陀夷因缘品第五十四上</p>
<p>尔时佛复告舍利弗作如是言。汝舍利弗。我今当行游历国土。初欲往到本自生地微妙之处。亦当如是。时舍利弗。即从坐起。整理衣服。偏袒右臂。合掌向佛。而作是言。世尊。何时当欲游历国土观看聚落</p>
<p>尔时佛告舍利弗言。汝舍利弗。我于今月。过半月已。布萨事讫。然后当行游历国土</p>
<p>尔时世尊。过彼半月布萨已讫。与诸比丘。涉历诸国。尔时世尊。至王舍城。饭食已讫。回还以足蹋城门阃。时彼大地。六种震动。动已复动。涌已复涌。时摩伽陀彼国之王。频婆娑罗。与诸人众。俱诣佛所。即随佛行。游涉诸国观看聚落。时虚空中。无量诸天。千亿万众。见佛将欲游历国土。皆来集会。欢喜踊跃。遍满其体。不能自胜。口出种种微妙音声。歌啸喜乐。呼唱大唤。旋裾舞袖。拂弄天衣。复以天上优钵罗华。拘物头华。波头摩华。分陀利华。以散佛上。复持种种末香涂香。及香华鬘。亦散佛上。散已复散</p>
<p>时婆伽婆。所行至处。观看诸国。一切众类。皆悉恭敬。尊重供养。如来到处。得诸衣服。最胜最妙。饮食汤药床褥卧具。如是资物不可称计。利养殊妙无所乏少。名闻流布遍满世间。而佛于此名闻利养。不生染着。犹如莲华处于浊水</p>
<p>尔时世尊。有如是等无量威德。于诸世间。威德最胜。殊妙第一</p>
<p>时婆伽婆多他阿伽度阿罗呵三藐三佛陀明行足善逝世间解无上士调御丈夫天人师佛世尊。此世彼世。若天若魔。梵沙门等。及婆罗门。诸天人境。以神通智皆悉证知。而彼世尊。为世说法。辞义巧妙。初中后善。悉令具足清净梵行</p>
<p>尔时世尊。知诸众生堪受化者即教化之。宜建立者教令建立。随其住处便得成就。应受三归授三归法。应受五戒授与五戒。应受八关斋戒之法。即授八关斋戒之法。应受十善授十善法。应出家者令得出家。应受具戒授具足戒。如是次第。展转渐进。至迦毗罗婆苏都城园林而住</p>
<p>尔时世尊。至迦毗罗婆苏都城。住尼拘陀树林园内。而以偈说游历国土胜妙之事</p>
<p>　释种如来大师子　　瞿昙最胜威德者</p>
<p>　往觐城邑及聚落　　悉有广大诸异相</p>
<p>　所欲至于村聚落　　往见如来大圣师</p>
<p>　处处一切诸人众　　恭敬尊严来迎奉</p>
<p>　所欲至于村聚落　　往见如来大圣师</p>
<p>　凡是一切诸华树　　悉各倾向世尊所</p>
<p>　至于一切林树下　　世尊若立若止息</p>
<p>　是树自然雨其华　　遍布其地悉充满</p>
<p>　所至一切林树下　　世尊于中若止住</p>
<p>　是树甘果自然落　　枝叶婀娜悉低垂</p>
<p>　有树人所攀及者　　华果纷杂自可怜</p>
<p>　瞿昙如来大圣师　　游行应感如是事</p>
<p>　树有人所不及者　　妙华甘果自然落</p>
<p>　瞿昙雄猛大圣师　　游行应感如是事</p>
<p>　诸天在于虚空里　　雨华名曰姜迦罗</p>
<p>　瞿昙雄猛大圣师　　游行应感如是事</p>
<p>　诸天在于虚空里　　雨华名曰曼殊沙</p>
<p>　瞿昙雄猛大圣师　　威德应感如是事</p>
<p>　诸天在于虚空里　　雨于杂种妙色华</p>
<p>　瞿昙雄猛大世尊　　威神应感如是事</p>
<p>　诸天在于虚空里　　雨华名曰曼陀罗</p>
<p>　瞿昙雄猛大圣师　　威德应感如是事</p>
<p>　诸天在于虚空里　　雨华名曰波利耶</p>
<p>　瞿昙雄猛大圣尊　　游行应感如是事</p>
<p>　诸天在于虚空里　　雨华名曰毗婆伽</p>
<p>　瞿昙师子大圣师　　游行应感如是事</p>
<p>　诸天在于虚空里　　雨华名曰香胜香</p>
<p>　瞿昙师子天人尊　　游行应感如是事</p>
<p>　诸天在于虚空里　　雨于种种妙香华</p>
<p>　瞿昙大圣人天眼　　游行应感如是事</p>
<p>　诸天在于虚空里　　雨华名曰普至香</p>
<p>　瞿昙雄猛大圣尊　　游行应感如是事</p>
<p>　诸天在于虚空里　　雨于微妙金色华</p>
<p>　瞿昙雄猛大圣师　　游行应感如是事</p>
<p>　诸天在于虚空里　　雨诸微妙宝色华</p>
<p>　瞿昙十力大圣尊　　游行应感如是事</p>
<p>　诸天在于虚空里　　雨诸妙色宝茎华</p>
<p>　瞿昙雄猛人天眼　　游行应感如是事</p>
<p>　诸天在于虚空里　　雨优钵罗微妙花</p>
<p>　瞿昙雄猛天人师　　游行应感如是事</p>
<p>　诸天在于虚空里　　雨于沉水妙香末</p>
<p>　瞿昙三界天人尊　　威德应感如是事</p>
<p>　诸天在于虚空里　　雨赤栴檀妙香末</p>
<p>　瞿昙师子大圣师　　游行应感如是事</p>
<p>　诸天在于虚空里　　雨于牛头妙香末</p>
<p>　瞿昙雄猛大世尊　　游行应感如是事</p>
<p>　诸天在于虚空里　　奏作种种诸天乐</p>
<p>　瞿昙威猛大圣尊　　游行应感如是事</p>
<p>　非人在于虚空里　　拂弄种种妙天衣</p>
<p>　瞿昙师子大圣师　　游行应感如是事</p>
<p>　诸天随顺佛行路　　悉持种种妙香华</p>
<p>　为彼大圣天中天　　随路雨华恒至膝</p>
<p>　彼时无寒复无热　　种种蚊虻诸恶虫</p>
<p>　微妙大圣天中尊　　应感能招如是事</p>
<p>　一切大地皆平正　　山陵堆阜悉坦然</p>
<p>　瞿昙十力大圣尊　　游行感应如是事</p>
<p>　一切大地甚清净　　无有恶刺诸荆棘</p>
<p>　瞿昙威德天人尊　　游行应感如是事</p>
<p>　一切大地微徐动　　并大巨海及诸山</p>
<p>　瞿昙三界无上尊　　游行感应如是事</p>
<p>　一切刹利婆罗门　　并及毗舍首陀等</p>
<p>　其数千万有千万　　恒共如来相随逐</p>
<p>　复有地居妙胜天　　有诸色力大威严</p>
<p>　瞿昙雄猛大世尊　　行住坐立相随逐</p>
<p>　复有护世四天王　　并大威力最胜者</p>
<p>　瞿昙微妙大圣尊　　行住坐立相随逐</p>
<p>　须弥山顶帝释王　　及以梵王娑婆王</p>
<p>　瞿昙奇特最胜尊　　恒共如是相随逐</p>
<p>　复有欲界诸天众　　及以色界四禅等</p>
<p>　瞿昙威猛大圣尊　　恒共如是相随逐</p>
<p>　复有诸龙金翅鸟　　揵闼婆等阿修罗</p>
<p>　夜叉及以罗刹众　　皆共随逐如来行</p>
<p>　世间所有众生类　　已说及以不说者</p>
<p>　悉逐雄猛瞿昙师　　游历国土及城邑</p>
<p>　世尊如是游行时　　教化无量人天等</p>
<p>　怜愍所生亲族故　　今至本城迦毗罗　</p>
<p>尔时长老优陀夷。及以长老车匿。二人俱诣佛所。顶礼佛足。却住一面。时二长老白佛言。世尊。输头檀王曾无信心。有不净心。乃至不欲见诸比丘。尔时世尊知是事故。告诸比丘。作如是言。诸比丘等。谁能往诣输头檀王所。至已教化。令其信敬</p>
<p>尔时众中有一比丘。白佛言。世尊。今此长老舍利弗者。堪能往诣输头檀王所。方便教化令其信敬</p>
<p>或有比丘白言。世尊。今此长老目揵连者。堪能往诣输头檀王所。方便教化令其信敬</p>
<p>或有比丘白言。世尊。今此长老摩诃迦叶。堪能教化令其信敬</p>
<p>或有比丘白言。世尊。今此长老大迦旃延。堪能教化令其信敬</p>
<p>或有比丘白言。世尊。今此众中。长老优楼频蠡迦叶。堪能教化令其信敬</p>
<p>或有比丘白言。世尊。今此众中。那提迦叶。堪能教化令其信敬</p>
<p>或有比丘白言。世尊。今此长老优波斯那。堪能往诣输头檀王所。方便教化令其信敬</p>
<p>尔时世尊告优陀夷。作如是言优陀夷。汝于今者。颇能往诣输头檀王所。到已教化令信敬不</p>
<p>时优陀夷白言。世尊。我今堪能。佛即告言。汝优陀夷。汝令往诣输头檀王所。方便教化令其信敬</p>
<p>尔时长老优陀夷者。闻佛世尊如是语已。而白佛言。唯然世尊。如佛所教不敢违也。时优陀夷。于其晨朝。日始初出。着衣持钵。往诣向彼输头檀王宫。到已问彼守门人言。仁者应知。输头檀王今在何许。彼人报言。王今在殿治理王务</p>
<p>尔时长老优陀夷。往至输头檀王之所。在于一厢默然而住</p>
<p>尔时左右诸大臣等。见优陀夷在一边已。即告四门诸守人言。速往断此出家之人。勿令在此。致使王见起发恶心。其守门人。闻大臣命。速往至彼优陀夷边欲驱令出。时守门人。见已始知是国师子。昔时恒共太子悉达。少小朋游拊尘之戏。不忍驱逐。而复回还。时诸大臣。问守门人。作如是言。汝等何故不驱如此出家人。即时守门人。报诸臣等。作如是言。其人乃是国师之子。从生已来。悉达太子。交故朋亲。拊尘之好。是故我等不忍驱遣。尔时输头檀王。在殿料理事讫。起欲还合。诸大臣等左右围绕。将入宫内。时优陀夷。速往直至输头檀王所。执其王手。当于尔时。输头檀王默然不语。作如是念。我今若语。恐守门人。驱令出去。其守门人。复作是念。诸大臣辈。自应驱遣。其诸大臣。复作是念。宫门内人。常应遮却。宫门内人。复作是念。此人本是输头檀王。恒所爱念。如今还复执手而行。尔时各作如是念故。无有一人能驱遣者</p>
<p>尔时输头檀王。渐进入宫。升其内殿。坐师子座。时优陀夷。见净饭王入彼宫内升其殿已。优陀夷亦上其殿。去王不远在前而立。输头檀王。见优陀夷相去不远在前立已。即生烦恼。出微细声。作如是言。呜呼苦哉。我子形容。如此枯悴。可厌恶也。汝等速驱此出家人。阿谁听入使来此也</p>
<p>时诸大臣。白言。大王。如臣等见。是事不然。大王不应驱此人出。所以者何。此人既是国师之子。复是悉达小来朋伴拊尘游戏</p>
<p>时优陀夷。言辞哀愍。不令伤损净饭王意。而说偈言</p>
<p>　规求谷实故犁种　　贪觅宝货入于海</p>
<p>　我意今来贪住此　　唯愿其事速成就</p>
<p>　如此道路常吉利　　于诸无畏常安隐</p>
<p>　欲至诸方求利者　　必使瞿昙利得成</p>
<p>　数数诸人耕其地　　数数于中散种子</p>
<p>　数数诸天下甘雨　　数数国内五谷成</p>
<p>　数数乞士恒常乞　　数数施主恒常施</p>
<p>　数数此世行檀那　　数数天上获其果</p>
<p>　数数牸牛构得乳　　数数犊子向母边</p>
<p>　数数妇人怀胎藏　　数数生产受诸苦</p>
<p>　数数死尸向寒林　　数数诸亲悲啼送</p>
<p>　若得圣道无后有　　于烦恼中不受生　</p>
<p>尔时输头檀王。闻优陀夷作如是等哀愍语已。犹怀小疑。寻复重问优陀夷言。尊者本于谁边出家。大师是谁。时优陀夷。说偈以报净饭王言</p>
<p>　师父名曰输头檀　　所生尊母名摩耶</p>
<p>　怀在胎中经十月　　生已母终生忉利</p>
<p>　如是圣者生汝家　　大德大圣天中天</p>
<p>　彼家七世已济拔　　名闻处处皆流布</p>
<p>　丈夫人中最希有　　于一切处不受生</p>
<p>　所生如是大圣者　　其家恒受大安乐</p>
<p>　释种亲族最名称　　尊生百福庄严身</p>
<p>　如是释子天中胜　　我于彼边出家者　</p>
<p>尔时输头檀王。复问长老优陀夷言。善哉比丘。汝实谁边而得出家。而彼人师。颇有正信及能正意行梵行不。在阿兰若空闲树下坐意乐不。尔时长老优陀夷。以偈复报输头檀王。作如是言</p>
<p>　王问谁边出家者　　彼人正信行梵行</p>
<p>　无有方所怀忧怖　　在于树下常受乐</p>
<p>　不畏他声犹师子　　不被罗网如猛风</p>
<p>　教授他人自无学　　拔诸恐怖身不怖　</p>
<p>输头檀王。复问长老优陀夷言。如是比丘。今在何处。优陀夷言。如大王问。然彼多他伽多阿罗呵三藐三佛陀。今已在此迦毗罗城尼俱陀林</p>
<p>尔时输头檀王。即作是念。此优陀夷。乃是我儿之弟子也。以是因缘。告诸大臣。作如是言。卿等今可请此比丘。在座安坐。其诸大臣闻王敕已白言。大王。不敢违背。即请长老优陀夷坐。时净饭王。复敕诸臣。卿等将食与此比丘。诸臣得敕。即持净水。与优陀夷。澡洗手已。即将饭食授优陀夷。时优陀夷得此食已。而不自食。欲将此食奉献世尊。输头檀王。遂问长老优陀夷言。比丘何故不食此食。优陀夷言。此食拟将奉献世尊。是故不食。时净饭王。心复懊恼。涕泪横流。而作是言。呜呼我子。身体柔软。昔在宫内。恒受快乐。身无诸苦。今日何故受如此困。乃使比丘乞得食已。尔乃方食。时净饭王。作是语已。悲啼哽咽。复告优陀夷。作如是言。比丘今者。但食此食。我今更为别取饭食。将与汝师。时优陀夷复白王言。如是大王。此食已拟奉献世尊。此食世间所有众生。无能消者。所以者何。然彼世尊。戒行最胜。禅定最胜。智慧亦胜。时净饭王告诸大臣。作如是言。卿等今者更取余食。与此比丘。令其食已。速将此食。送彼大子。诸臣即时。更将别食与优陀夷。时优陀夷。饭食已讫。而白王言。如是大王。如来世尊阿罗呵三藐三佛陀。如是王者。及诸人众。无量无边。皆来恭敬。然今大王。亦应宜往到于彼处。作是语已。从座而起欲出宫。时输头檀王复白长老优陀夷言。尊者于先至悉达所。作如是言。我今不久欲来见汝。优陀夷言。敬如王命</p>
<p>尔时长老优陀夷。即持彼食。从城而出。至尼俱陀树林之内。至佛所已白言。世尊。输头檀王。我已教化令得欢喜。欲来见佛。其优陀夷从宫出时。须臾之间。其输头檀王。敕诸大臣。作如是言。卿等知时。悉达太子已至此城。我等今者当作何事。诸大臣言。善哉大王。若更有别余沙门来到王所者。我等尚须供养供给。况复今者悉达太子。与我等身。无异无别。岂得安然不生恭敬。我等但护大王心意。未至彼耳。尔时输头檀王。敕令振铎普告城内。悉使知闻。我今欲至悉达太子往观彼处。汝等各各备办庄严。随从于我(迦叶遗师作如是说)。</p>
<p>其摩诃僧祇师。复作是说乃言。尔时输头檀王。白优陀夷。作如是言。如比丘意。欲为太子作何等食。时优陀夷。而白王言。如是大王。若其欲为世尊造食。当须好作清净甘美香洁肴膳。世尊唯食如此食耳</p>
<p>尔时输头檀王。敕诸大臣。卿等须知。速为太子。办诸清净香洁饭食。诸大臣等。闻王敕已。而白王言。依大王教不敢违也。遂即供办种种肴膳清净香洁甘美饭食。办如是已。付优陀夷。其优陀夷。自食讫已。持王所办肴膳饮食清净香洁。从迦毗罗婆苏都城出。往至于尼俱陀林。至彼佛所。而白佛言。世尊。我已教化输头檀王。令心欢喜。欲来见佛。先以如此香美饮食办具与我。来奉世尊。愿佛纳受如法食耳</p>
<p>尔时诸比丘。而白佛言。希有世尊。云何长老优陀夷。教化输头檀王。能令欢喜。又能令办清净香洁甘美饮食。将奉世尊。作是语已。佛告诸比丘。作如是言。汝诸比丘。其优陀夷。非但今日至于输头檀王之所教化讫已。复将甘美饮食与我。往昔亦曾教化于彼令欢喜已。将甘美食。而与我来</p>
<p>时诸比丘。复白佛言。唯然世尊。其事云何。愿为我等。说如是事。我辈今者愿乐欲闻</p>
<p>佛告诸比丘。我念往昔久远之时。波罗奈国有一乌王。其乌名曰苏弗多罗(隋言善子)。而依住彼波罗奈城。与八万乌。和合共住善子乌王有妻。名曰苏弗室利(隋言善女)。时彼乌妻。共彼乌王。行欲怀妊。时彼乌妻。忽作是念。愿我得净香洁饭食现今人王之所食者。而彼乌妻。思是饭食。不能得故。宛转迷闷。身体憔悴。羸瘦战掉。不能得安。善子乌王既见己妻宛转迷闷身体憔悴。羸瘦战掉。不自安故。问其妻言。汝今何乃宛转于地。身体憔悴。羸瘦战掉。不能自安。彼时乌妻。报乌王言。善哉圣子。我今有娠乃作是念。愿得清净香洁肴膳如王食者。时善子乌。告其妻言。异哉贤者。如我今日。何处得是香美饮食。王宫深邃。不可得到。我若入者。于彼手边。必失身命。彼妻又复报乌王言。圣子。今者若不能得如是饮食。我死无疑。并其胎子。亦必无活。善子乌王。复告妻言。异哉贤者。汝今死日。必当欲至。乃思如是难得之物。善子乌王。作是语已。忧愁怅怏。思惟而住。复作是念。如我意者。如是香洁清净饮食如王食者。实难得也</p>
<p>尔时乌王群众之内。乃有一乌。见善子乌心怀愁忧不乐而住。见是事已。诣乌王所。白乌王言。异哉圣者。何故忧愁思惟而住。善子乌王。于时广说前事因缘。彼乌复白善子王言。善哉圣子。莫复愁忧。我能为王。觅是难得香美肴膳王所食者。是时乌王。复告彼乌。作如是言。善哉善友。汝若力能为我得办如此事者。我当报汝所作功德。尔时彼乌。从乌王所居住之处。飞腾虚空。至梵德宫。去厨不远。坐一树上。观梵德王食厨之内。其王食办。有一妇女。备具肴膳。食时将至。专以银器。盛彼饮食。欲奉与王。尔时彼乌。从树飞下。在彼妇女头上而立。啄啮其鼻。时彼妇女。患其鼻痛。即翻此食。在于地上。尔时彼乌。即取其食。将与乌王。乌王得已。即将与彼善女乌妻。其妻得已。寻时饱食。身体安隐。如是产生。尔时彼乌。日别数往。夺彼食取。将与乌王。时梵德王。屡见此事。作如是念。奇哉奇异。云何此乌。数数恒来。秽污我食。复以嘴爪伤我妇女。而王不能忍此事故。寻时敕唤网捕獦师。而语之言。卿等急速至彼乌处。生捕将来。其诸獦师。闻王敕已。启白王言。如王所敕。不敢违命。獦师往至。以其罗网捕得此乌。生捉将来付梵德王。时梵德王。语其乌言。汝比何故数污我食。复以嘴爪伤我女妇。尔时彼乌。语梵德王。善哉大王。听我向王说如此事。令王欢喜。时梵德王。心生喜悦。作如是念。希有斯事。云何此乌。能作人语。作是念已。告彼乌言。善哉善哉。汝必为我说斯事意令我欢喜。尔时彼乌。即以偈颂向梵德王。而说之曰</p>
<p>　大王当知波罗奈　　有一乌王恒依止</p>
<p>　八万乌众所围绕　　悉皆取彼王处分</p>
<p>　彼乌王妻有所忆　　我向大王说其缘</p>
<p>　乌妻所思香美膳　　如是大王所食者</p>
<p>　是故我今数数来　　抄拨大王香美食</p>
<p>　今者为彼乌王故　　致被大王之所系</p>
<p>　善哉唯愿大圣王　　慈悲怜愍放脱我</p>
<p>　我为乌王彼妻故　　数来抄拨大王食</p>
<p>　我念从此一生来　　未曾经造如此事</p>
<p>　今为大王一敕已　　于后不敢更复为　</p>
<p>时梵德王。既闻彼乌如此语已。心生喜悦。作如是言。希有此事。人尚不能于其主边有如是等爱重之心。如此乌也。作是语已。其梵德王。而说偈言</p>
<p>　若有如是大臣者　　彼应重答食封禄</p>
<p>　须似如是猛健乌　　为主求食不惜命　</p>
<p>其梵德王。说此偈已。复告乌言。善哉汝乌。于今已去。常来至此取香美食。若其有人。遮断于汝不与食者。来语我知。我自与汝己分所食。而将去耳。佛告诸比丘。汝等当知。彼乌王者。我身是也。彼时为王偷食乌者。即优陀夷比丘是也。梵德王者。此即输头檀王是也。于时比丘优陀夷。令彼欢喜。为我取食今亦复尔。令净饭王心生欢喜。又复为我而将食来</p>
<p>时净饭王。于后方始。扣其铃铎。敕迦毗罗婆苏都城所有人民。不得一人于先往见悉达太子。若欲见者。要须共我相随而见</p>
<p>佛本行集经卷第五十二佛本行集经卷第五十三</p>
<p>　　　　隋天竺三藏阇那崛多译</p>
<font SIZE="2">
<p>　</p>
</font>
<p>　　优陀夷因缘品下</p>
<p>尔时输头檀王。将自宫内诸眷属等。前后围绕。复将悉达太子宫内一切眷属。及将其余外眷属等。并释童子及诸左右。复将四兵百官大臣将帅僚佐。及诸居士城邑聚落长者耆年。以显大王威势之力。并显大王神德自在。将大亲族兵众左右前后围绕。尔时释种宗族士众。一切合有九万九千。及迦毗罗婆苏都城。所居人民。从城共往。欲见如来。世尊遥见输头檀王与诸大众严备而来。即作是念。我若见彼。不起迎奉。人当说我。此岂戒行果报人乎。云何见父不起迎逆。我今若见父及大众。起往迎者。彼等获得无量大罪。若我今者。持其威仪。在此住者。彼等于我。不生敬心。如来作此三种念观。见有如此三种因缘。思量如是三种义已。从坐而起。以神通力。飞腾虚空。在虚空中。经行来往。或立或坐。或卧或睡。身或放烟。或放炎火。或隐或现。出如是等种种神通变化显示</p>
<p>时迦毗婆婆苏都城。有护城神守门神等。在于输头檀王之前。飞腾虚空。诣向佛所。顶礼佛足。却住一面。以其偈颂。向佛说言</p>
<p>　如来初始出家日　　夜叉诸神为开门</p>
<p>　毗沙门等示道路　　世尊是大功德器</p>
<p>　如来当尔出门时　　发心作是大誓愿</p>
<p>　若不降伏诸魔众　　我更不入此城中</p>
<p>　彼愿今者已满足　　世尊已复降诸魔</p>
<p>　得证菩提无上道　　成于昔日之誓愿</p>
<p>　夫丈为福出于世　　已证无上菩提道</p>
<p>　怜愍一切亲族故　　今者还来入此城　</p>
<p>尔时输头檀王。遥见世尊。以神通力。飞腾虚空。示现种种神通变化。即作是念。我忆往昔。悉达太子。舍家出家。今成大仙。有大威德。具大神通。输头檀王。作是念已。从其马车下地足步。往向佛所。输头檀王。渐欲近佛。佛复从空渐渐而下。输头檀王。至佛住所佛即从空下至本处。输头檀王。见佛头上无有天冠。剃除须发。身着袈裟。以爱子故。闷绝躃地。经于少时。方乃还稣。在地宛转。悲啼涕泣。流泪被面。时彼释种九万九千。及以内外诸眷属等。悉亦闷绝宛转于地。悲号啼哭涕泪交流。烦冤懊恼而受大苦。时彼大众。而说偈言</p>
<p>　大王将众至佛边　　父见世尊未共语</p>
<p>　王欲称子不得言　　欲道比丘复不得</p>
<p>　王见如来沙门相　　自于伞下生羞惭</p>
<p>　长叫口中出热气　　迷闷躃地种种道</p>
<p>　如来默然入禅定　　王见如是自忧煎</p>
<p>　犹如渴人从远来　　遥见水已还枯竭　</p>
<p>尔时世尊。复作是念。此释种辈。有大我慢。贡高自在。若其以顶着地礼我。即生懈倦。作是念已。即腾虚空。去地一丈。又念我今离地若干。彼辈应当偻身作礼。而有偈说</p>
<p>　佛观王辈怀我慢　　飞住虚空高一丈</p>
<p>　怜愍自余诸人等　　是故佛在空中住　</p>
<p>尔时输头檀王。从地而起。顶礼佛足。而说偈言</p>
<p>　我今三礼真如尊　　初生已复礼佛足</p>
<p>　昔在宫内相师记　　当坐树下荫覆身</p>
<p>　今见行于第一行　　面目清净如华开</p>
<p>　令我身心大欣悦　　是故今还三顶礼　</p>
<p>尔时输头檀王。顶礼佛足。然后次第二宫眷属。头面顶礼。次有外亲诸眷属等。亦礼佛足。复有释种诸童子等。亦复顶礼。复有左右将士僚佐百官大臣。次第作礼。复有如是大姓居士。顶礼佛足。次第复有大富长者诸老宿等。亦复作礼</p>
<p>然佛世尊。深有如是微妙之法。但恐大众未生欢喜渴仰之心。未生希有奇特之意。是故未说如此法耳</p>
<p>尔时世尊。欲令时众生欢喜心信敬心故。以神通力。飞腾空里。在于东方。去地高至一多罗树。住空中已。又作种种神通变现。所谓一身分作多身。或以多身合作一身。从下横行。足不蹈地。从下上行。从上下行。石壁山障皆过无碍。入地如水。履水如地。在于虚空。结加趺坐安然不动。经行虚空犹如飞鸟。身上放烟。身下出火。如大火聚。亦如日月。有大威德。有大神通。威德炽盛。光明显赫。或时以手扪摸日月。其身长大。乃至梵天。出如是等种种神通变化之事</p>
<p>尔时世尊。作是事已。复现如是双对神通。所谓如来。于其半身。身下出烟。又于半身。身上出火</p>
<p>如来或复于其半身。身上出烟。或于半身。身下出火</p>
<p>如来或复左厢出火。右厢放烟。右厢出火。左厢出烟</p>
<p>如来又时。于其半身。身下出烟。或复半身。身上出于清凉冷水</p>
<p>如来又时。于其半身。身下出于清凉冷水。或于半身。身上出烟</p>
<p>如来或时。左厢出烟。于其右厢。出凉冷水。须臾或复右厢出烟。于其左厢。出凉冷水</p>
<p>如来又时。于半身下。出其炎火。于半身上。出凉冷水。又半身上。出其炎火。于半身下。出清冷水。又时如来。左厢出火。复于右厢。出清冷水</p>
<p>如来又时。左厢出火。于其右厢。出清冷水。或复右厢出清冷水。于其左厢。放其焰火</p>
<p>如来又时。遍身出火。于两目间。出清冷水。或于目间。出其焰火。或复遍身。放清冷水</p>
<p>如来或时。现下分身。上分不现。而说其法。或时唯现上分之身下分不现。而说其法</p>
<p>如来又时。或复入于火光三昧。于诸毛孔出种种光。所谓青色光明。黄色光明。赤色光明。白色光明。茜草色光。颇梨色光</p>
<p>如来或复乘于空中。去地高于一多罗树。而现神通。或复去地。高二多罗。或三四五。或七多罗。住于空中而现神通。所谓一身分作多身。乃至放于颇梨色光。种种神变悉皆示现</p>
<p>尔时世尊。或复从于南方出身。西方去地。高一多罗。而作种种神通变化。世尊或复西方没身。北方去地。高一多罗。住虚空中。作于种种神通变化。所谓一身分作多身。乃至放于颇梨色光。乃至一一诸方亦尔。皆乘虚空。去地高至七多罗树。俱现种种神道变化。所谓一身分作多身。乃至放于颇梨色光</p>
<p>尔时大众。见佛世尊现是神通。即于佛边。生欢喜心信敬希有如是等心。尔时世尊。见彼大众生于信敬希有心故。从空而下。在其众首。敷座而坐。为其大众。次第说法。言说法者。所谓众生长夜。在于烦恼之中。闻是语者。令生厌离。是故劝行布施持戒精进忍辱。得生善处。教行厌离欲有漏等。令出烦恼。亦复赞叹出家功德。复赞解脱有如是法。如来说此诸法之时。知其大众生欢喜心踊跃之心。柔软等心。得无外心</p>
<p>尔时世尊。亦有诸佛摄受之法。所谓苦集灭道等法。于时世尊。为彼大众。方便显说。宣通示现。时彼大众。无量百千万亿众类。即于座上。远尘离垢。无复烦恼。断诸结使。得法眼净。所有集法。悉皆灭相。得如实智。譬如清净无垢衣裳。堪入诸色。入诸色者。寻受其色。如是说已。彼时大众无量无边百千万亿诸众生类。即于座上。远尘离垢。无复烦恼。断诸结使。得法眼净。乃至一切灭相。得如实智。而彼大众。自见诸法。已得诸法。已证诸法。已入诸法。众疑已度。诸惑已灭。无复疑心。已得无畏。我生因缘。悉皆尽灭。如是知已。归依于佛。归依于法。归依于僧。受优婆塞五戒之法。输头檀王。为于爱子烦恼罗网之所覆故。遂不获果。坐世尊前。以哀愍音悲泣哽咽。而说偈言</p>
<p>　汝昔首戴七宝冠　　微妙庄严舍何处</p>
<p>　又舍髻中明净珠　　露头毁形无威德</p>
<p>　昔日上妙迦尸服　　汝亦当于何处舍</p>
<p>　如此粗涩粪扫衣　　我所爱子云何着　</p>
<p>尔时世尊以偈报彼输头檀王作如是言</p>
<p>　大王有国名奴师　　我于彼处舍天冠</p>
<p>　心欲除其我慢故　　又欲证彼甘露句</p>
<p>　为诸染色袈裟衣　　故我弃彼迦尸服</p>
<p>　袈裟既着身体已　　我证无上妙菩提　</p>
<p>于是输头檀王复向如来而说偈言</p>
<p>　我昔在宫求百愿　　愿得生子作轮王</p>
<p>　今见剃头手执钵　　子为我说得何胜　</p>
<p>尔时世尊复以偈报输头檀王作是言曰</p>
<p>　轮王得万心无厌　　虽得命长不自在</p>
<p>　我心自在无边际　　愿子轮王实愚痴　</p>
<p>尔时输头檀王复以偈颂向佛说言</p>
<p>　七宝革屣汝先着　　卧具柔软种种铺</p>
<p>　宫殿楼阁安隐居　　头上罩笼白伞盖</p>
<p>　足相软净如莲华　　沙棘砾碛云何踏　</p>
<p>尔时世尊复以偈报输头檀言</p>
<p>　我今一切遍知尊　　诸法不染如莲华</p>
<p>　诸有已舍无爱着　　如我今者无诸恼　</p>
<p>尔时输头檀王复以偈颂而白佛言</p>
<p>　昔在宫殿栴檀等　　及以诸香凉似月</p>
<p>　随时用此摩汝身　　摩已遍体受安隐</p>
<p>　今时初夏正以热　　独步林薮若为行</p>
<p>　本在宫内微妙音　　今无婇女谁娱乐　</p>
<p>尔时世尊以偈复报输头檀言</p>
<p>　我有法池清凉水　　智人所叹无忧处</p>
<p>　功德宝池洗浴身　　不为水溺至彼岸　</p>
<p>输头檀王复以偈颂向佛说言</p>
<p>　在宫昔着迦尸衣　　莲华瞻卜香熏体</p>
<p>　柔软叠华贮衣内　　坐释宫殿威显赫</p>
<p>　今者粗麻粪扫物　　随处树皮之所染</p>
<p>　才覆身体可羞惭　　汝大丈夫不厌恶　</p>
<p>尔时世尊复以偈颂报输头檀王作如是言</p>
<p>　衣服卧具饮食等　　我于过去悉生贪</p>
<p>　微妙端正色爱处　　于今正念皆已舍　</p>
<p>输头檀王复以偈颂向佛说言</p>
<p>　汝昔宫中七宝器　　及用金银槃案等</p>
<p>　种种肴膳甘美味　　诸王随意所堪食</p>
<p>　今得冷热粗涩等　　非妙薄淡云何餐</p>
<p>　云何不嫌如是食　　不生臭秽嫌恨想　</p>
<p>佛复以偈报输头檀王作如是言</p>
<p>　传闻过去今现在　　及以未来诸圣者</p>
<p>　随餐粗涩及苦味　　怜愍世间故不嫌　</p>
<p>输头檀王复以偈颂而说之言</p>
<p>　汝昔在我宫内时　　坐卧微妙柔软铺</p>
<p>　世间最胜无比方　　倚枕称意无嫌者</p>
<p>　今于粗涩[革*卬]地上　　唯铺诸草及树叶</p>
<p>　云何眠卧而无嫌　　身体柔软不伤损　</p>
<p>尔时世尊复以偈颂报输头檀王作如是言</p>
<p>　我今得诸自在智　　一切苦恼悉已脱</p>
<p>　为拔诸苦烦恼刺　　怜愍世间故不嫌　</p>
<p>输头檀王复以偈颂向佛说言</p>
<p>　汝于昔日爱乐家　　种种妙华散地上</p>
<p>　室内无风灯明照　　及以楼阁诸窗牖</p>
<p>　华鬘璎珞庄严身　　妇人端正犹玉女</p>
<p>　语言婉媚相随顺　　瞻仰不乱听夫敕　</p>
<p>佛复以偈报输头檀王作如是言</p>
<p>　释王我有新学行　　微妙天中诸梵行</p>
<p>　我以得心自在行　　随我意去皆得行　</p>
<p>输头檀王复以偈颂向佛说言</p>
<p>　音声鼓瑟箜篌等　　微妙歌咏觉汝眠</p>
<p>　犹如帝释在天中　　汝昔在宫亦复尔　</p>
<p>佛复以偈报输头檀王作如是言</p>
<p>　修多祇夜出妙音　　如意解脱今觉我</p>
<p>　我有梵行诸友等　　大王我住如是众　</p>
<p>输头檀王复以偈颂向佛说言</p>
<p>　降伏大地诸山川　　并及欲具诸千子</p>
<p>　微妙七宝舍弃来　　云何行此沙门行　</p>
<p>佛复以偈报输头檀王作如是言</p>
<p>　智慧三昧我大地　　千数禅定是我子</p>
<p>　七种觉分是其宝　　大王知我悉已得　</p>
<p>输头檀王复以偈颂而说言曰</p>
<p>　汝昔驾车调善马　　其车杂宝所庄严</p>
<p>　洁白伞盖持覆身　　素拂清净琉璃把　</p>
<p>佛复以偈而报王言</p>
<p>　我持正勤为驷马　　慧思惭愧以为车</p>
<p>　精进骏疾作所乘　　我乘以入无忧处　</p>
<p>输头檀王复说偈言</p>
<p>　汝昔在家乘揵陟　　其身洁白清净胜</p>
<p>　众宝庄严鞍辔等　　乘此调马随意行　</p>
<p>佛复以偈而报王言</p>
<p>　大地所有诸众马　　世间无数多人乘</p>
<p>　彼等一切无常定　　观已随意驭神通　</p>
<p>输头檀王复以偈颂而说之言</p>
<p>　汝昔在于宫内时　　殿合如天无有异</p>
<p>　执刀弓箭众所护　　身着铠甲甚精微</p>
<p>　今汝在林无护者　　夜叉罗刹可畏所</p>
<p>　闇夜种种诸兽鸣　　云何能生是无畏　</p>
<p>佛复以偈而报王言</p>
<p>　所有夜叉卑舍遮　　种种诸兽可畏者</p>
<p>　黑闇夜行在林内　　不能动我一毛端</p>
<p>　不畏他声如师子　　如风绳所不能羁</p>
<p>　亦如莲华不着水　　吾在世法浊不污　</p>
<p>尔时长老目揵连长老摩诃迦叶。长老优楼频螺迦叶。那提迦叶。伽耶伽叶。优婆斯那摩诃俱郗罗村陀离波多等。无量大众。坐佛左右。时彼诸德。以苦行故。身无精光。勤体疲劳。形容羸瘦。色不光泽。气力鲜少。唯有筋皮缠裹其形。尔时输头檀王白佛言。世尊。今在世尊右边坐者。此等人辈。从何而来得出家也</p>
<p>尔时世尊。伸金色臂。向输头檀王。指彼一一诸比丘等。口悉称名而示王言。此是舍利弗。此是摩诃迦叶。此是优楼频螺迦叶。此是那提迦叶。此是伽耶迦叶。此是优婆斯那。此是离波多。此别离波多。如是等辈。皆是摩伽陀国大姓婆罗门种</p>
<p>输头檀王复问佛言。今在世尊左边坐者。复是何人。从何而来在世尊边。而出家也。佛告王言。此是摩诃目揵连。此是摩诃迦旃延。此是摩诃俱郗罗。此是摩诃纯陀。诸如是等。亦摩伽陀村邑聚落大姓诸子。时输头檀王。闻此语已。怅怏不乐。作如是念。此我子者。真是大姓刹利童子。端正可喜。视者不厌。犹如金像。既是大姓刹利童子。以婆罗门左右围绕。此事非宜。既是刹利大姓童子。还应刹利大姓围绕。此顺其法。作是念已。为欲成就如是事故。即从坐起。还其宫内。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 