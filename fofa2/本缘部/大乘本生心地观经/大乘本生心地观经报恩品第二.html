<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘本生心地观经卷第二</p>
<p>　　　　大唐罽宾国三藏般若奉　诏译</p>
<p>　　报恩品第二之上</p>
<p>尔时世尊从三昧安详而起。告弥勒菩萨摩诃萨言。善哉善哉。汝等大士。诸善男子。为欲亲近世间之父。为欲听闻出世之法。为欲思惟如如之理。为欲修习如如之智。来诣佛所供养恭敬。我今演说心地妙法。引导众生令入佛智。如是妙法。诸佛如来过无量劫时乃说之。如来世尊出兴于世。甚难值遇如优昙华。假使如来出现于世。说此妙法亦复为难。所以者何。一切众生远离大乘菩萨行愿。趣向声闻缘觉菩提厌离生死永入涅槃。不乐大乘常乐妙果。然诸如来转于法轮。远离四失说相应法。一无非处。二无非时。三无非器。四无非法。应病与药令得复除。即是如来不共之德。声闻缘觉未得自在。诸菩萨众不共之境。以是因缘难见难闻菩提正道心地法门。若有善男子善女人。闻是妙法一经于耳。须臾之顷摄念观心。熏成无上大菩提种。不久当坐菩提树王金刚宝座。得成阿耨多罗三藐三菩提</p>
<p>尔时王舍大城。有五百长者。其名曰妙德长者。勇猛长者。善法长者。念佛长者。妙智长者。菩提长者。妙辩长者。法眼长者。光明长者。满愿长者。如是等大富长者成就正见。供养如来及诸圣众。是诸长者。闻是世尊赞叹大乘心地法门。而作是念。我见如来放金色光。影现菩萨难行苦行。我不爱乐行苦行心。谁能永劫住于生死。而为众生受诸苦恼。作是念已。即从座起。偏袒右肩右膝着地。合掌恭敬异口同音。前白佛言。世尊。我等不乐大乘诸菩萨行。亦不喜闻苦行音声。所以者何。一切菩萨所修行愿。皆悉不是知恩报恩。何以故。远离父母趣于出家。以自妻子施于所欲。头目随脑随其愿求。悉皆布施受诸逼恼。三僧祇劫具修诸度八万四千波罗蜜行。越生死流。方至菩提大安乐处。不如趣向二乘道果。三生百劫修集资粮。断生死因证涅槃果。速至安乐。方名报恩</p>
<p>尔时佛告五百长者。善哉善哉。汝等闻于赞叹大乘。心生退转发起妙义。利益安乐未来世中。不知恩德一切众生。谛听谛听善思念之。我今为汝分别演说世出世间有恩之处。善男子。汝等所言未可正理。何以故。世出世恩有其四种。一父母恩。二众生恩。三国王恩。四三宝恩。如是四恩。一切众生平等荷负。善男子。父母恩者。父有慈恩。母有悲恩。母悲恩者。若我住世于一劫中说不能尽。我今为汝宣说少分。假使有人为福德故。恭敬供养一百净行大婆罗门。一百五通诸大神仙。一百善友。安置七宝上妙堂内。以百千种上妙珍膳。垂诸璎珞众宝衣服。栴檀沉香立诸房舍。百宝庄严床卧敷具。疗治众病百种汤药。一心供养满百千劫。不如一念住孝顺心。以微少物色养悲母。随所供侍。比前功德。百千万分不可校量。世间悲母念子无比。恩及未形。始自受胎终于十月。行住坐卧受诸苦恼非口所宣。虽得欲乐饮食衣服而不生爱。忧念之心恒无休息。但自思惟将欲生产。渐受诸苦昼夜愁恼。若产难时如百千刃竞来屠割。或致无常。若无苦恼诸亲眷属喜乐无尽。犹如贫女得如意珠。其子发声如闻音乐。以母胸臆而为寝处。左右膝上常为游履。于胸臆中出甘露泉。长养之恩弥于普天。怜愍之德广大无比。世间所高莫过山岳。悲母之恩逾于须弥。世间之重大地为先。悲母之恩亦过于彼。若有男女背恩不顺。令其父母生怨念心。母发恶言子即随堕。或在地狱饿鬼畜生。世间之疾莫过猛风。怨念之征复速于彼。一切如来金刚天等。及五通仙不能救护。若善男子善女人。依悲母教承顺无违。诸天护念福乐无尽。如是男女即名尊贵天人种类。或是菩萨为度众生。现为男女饶益父母。若善男子善女人。为报母恩经于一劫。每日三时割自身肉以养父母。而未能报一日之恩。所以者何。一切男女处于胎中。口吮乳根饮啖母血。及出胎已幼稚之前。所饮母乳百八十斛。母得上味先与其子。珍妙衣服亦复如是。愚痴鄙陋情爱无二。昔有女人远游佗国。抱所生子渡殑伽河。其水暴涨力不能前。爱念不舍母子俱没。以是慈心善根力故。即得上生色究竟天作大梵王。以是因缘母有十德。一名大地。于母胎中为所依故。二名能生。经历众苦而能生故。三名能正。恒以母手理五根故。四名养育。随四时宜能长养故。五名智者。能以方便生智慧故。六名庄严。以妙璎珞而严饰故。七名安隐。以母怀抱为止息故。八名教授。善巧方便导引子故。九名教诫。以善言辞离众恶故。十名与业。能以家业付嘱子故。善男子。于诸世间何者最富。何者最贫。悲母在堂名之为富。悲母不在名之为贫。悲母在时名为日中。悲母死时名为日没。悲母在时名为月明。悲母亡时名为闇夜。是故汝等。勤加修习孝养父母若人供佛福等无异。应当如是报父母恩。善男子。众生恩者。即无始来。一切众生轮转五道经百千劫。于多生中互为父母。以互为父母故。一切男子即是慈父。一切女人即是悲母。昔生生中有大恩故。犹如现在父母之恩等无差别。如是昔恩犹未能报。或因妄业生诸违顺。以执着故反为其怨。何以故。无明覆障宿住智明。不了前生曾为父母。所可报恩互为饶益。无饶益者名为不孝。以是因缘诸众生类。于一切时亦有大恩。实为难报。如是之事名众生恩。国王恩者。福德最胜虽生人间得自在故。三十三天诸天子等。恒与其力常护持故。于其国界山河大地。尽大海际属于国王。一人福德胜过一切众生福故。是大圣王以正法化。能使众生悉皆安乐。譬如世间一切堂殿柱为根本。人民丰乐王为根本。依王有故。亦如梵王能生万物。圣王能生治国之法利众生故。如日天子能照世间。圣王亦能观察天下人安乐故。王失正治人无所依。若以正化八大恐怖不入其国。所谓佗国侵逼。自界叛逆。恶鬼疾病。国土饥馑。非时风雨。过时风雨。日月薄蚀。星宿变怪。人王正化利益人民。如是八难不能侵故。譬如长者唯有一子。爱念无比怜愍饶益常与安乐昼夜不舍。国大圣王亦复如是。等示群生如同一子。拥护之心昼夜无舍。如是人王令修十善。名福德主。若不令修名非福主。所以者何。若王国内一人修善。其所作福皆为七分。造善之人得其五分。于彼国王常获二分。善因王修同福利故。造十恶业亦复如是。同其事故。一切国内田地园林所生之物。皆为七分亦复如是。若有人王成就正见。如法化世。名为天主。以天善法化世间故。诸天善神及护世王。常来加护守王宫故。虽处人间修行天业。赏罚之心无偏党故。一切圣王法皆如是。如是圣主名正法王。以是因缘成就十德。一名能照。以智慧眼照世间故。二名庄严。以大福智庄严国故。三名与乐。以大安乐与人民故。四名伏怨。一切怨敌自然伏故。五名离怖。能郤八难离恐怖故。六名任贤。集诸贤人评国事故。七名法本。万姓安住依国王故。八名持世。以天王法持世间故。九名业主。善恶诸业属国王故。十名人主。一切人民王为主故。一切国王以先世福。成就如是十种胜德。大梵天王及忉利天。常助人王受胜妙乐。诸罗刹王及诸神等。虽不现身潜来卫护王及眷属。王见人民造诸不善不能制止。诸天神等悉皆远离。若见修善欢喜赞叹。尽皆唱言。我之圣王。龙天喜悦。澍甘露雨。五谷成熟。人民丰乐。若不亲近诸恶人等。普利世间咸从正化。如意宝珠必现王国。于王邻国咸来归服。人与非人无不称叹。若有恶人于王国内。而生逆心于须臾顷。如是之人福自衰灭。命终当堕地狱之中。经历畜生备受诸苦。所以者何。由于圣王不知恩故。起诸恶逆得如是报。若有人民能行善心。敬辅仁王尊重如佛。是人现世安隐丰乐。有所愿求无不称心。所以者何。一切国王于过去时。曾受如来清净禁戒。常为人王安隐快乐。以是因缘违顺果报皆如响应。圣王恩德广大如是。善男子。三宝恩者。名不思议利乐众生无有休息。是诸佛身真善无漏。无数大劫修因所证。三有业果永尽无余。功德宝山巍巍无比。一切有情所不能知。福德甚深犹如大海。智慧无碍等于虚空。神通变化充满世间。光明遍照十方三世。一切众生烦恼业障都不觉知。沉沦苦海生死无穷。三宝出世作大船师。能截爱流超升彼岸。诸有智者悉皆瞻仰。善男子等。唯一佛宝具三种身。一自性身。二受用身。三变化身。第一佛身有大断德。二空所显一切诸佛悉皆平等。第二佛身有大智德。真常无漏一切诸佛悉皆同意。第三佛身有大恩德。定通变现一切诸佛悉皆同事。善男子。其自性身无始无终。离一切相绝诸戏论。周圆无际凝然常住。其受用身。有二种相。一自受用。二佗受用。自受用身。三僧祇劫所修万行。利益安乐诸众生已。十地满心。运身直往色究竟天。出过三界。净妙国土坐无数量大宝莲华。而不可说海会菩萨前后围绕。以无垢缯系于顶上。供养恭敬尊重赞叹。如是名为后报利益。尔时菩萨入金刚定。断除一切微细所知诸烦恼障。证得阿耨多罗三藐三菩提。如是妙果名现报利益。是真报身有始无终。寿命劫数无有限量。初成正觉穷未来际。诸根相好遍周法界。四智圆满。是真报身受用法乐。一大圆镜智。转异熟识得此智慧。如大圆镜现诸色像。如是如来镜智之中。能现众生诸善恶业。以是因缘。此智名为大圆镜智。依大悲故恒缘众生。依大智故常如法性。双观真俗无有间断。常能执持无漏根身。一切功德为所依止。二平等性智。转我见识得此智慧。是以能证自佗平等二无我性。如是名为平等性智。三妙观察智。转分别识得此智慧。能观诸法自相共相。于众会前说诸妙法。能令众生得不退转。以是名为妙观察智。四成所作智。转五种识得此智慧。能现一切种种化身。令诸众生成熟善业。以是因缘。名为成所作智。如是四智而为上首。具足八万四千智门。如是一切诸功德法。名为如来自受用身。诸善男子。二者如来佗受用身。具足八万四千相好。居真净土说一乘法。令诸菩萨受用大乘微妙法乐。一切如来为化十地诸菩萨众。现于十种佗受用身。第一佛身。坐百叶莲华。为初地菩萨说百法明门。菩萨悟已起大神通。变化满于百佛世界。利益安乐无数众生。第二佛身。坐千叶莲华。为二地菩萨说千法明门。菩萨悟已起大神通。变化满于千佛世界。利益安乐无量众生。第三佛身。坐万叶莲华。为三地菩萨说万法明门。菩萨悟已起大神通。变化满于万佛国土。利益安乐无数众生。如是如来渐渐增长。乃至十地佗受用身。坐不可说妙宝莲华。为十地菩萨说不可说诸法明门。菩萨悟已起大神通。变化满于不可说佛微妙国土。利益安乐不可宣说不可宣说无量无边种类众生。如是十身皆坐七宝菩提树王。证得阿耨多罗三藐三菩提。诸善男子。一一华叶各各为一三千世界。各有百亿妙高山王。及四大洲日月星辰。三界诸天无不具足。一一叶上诸赡部洲。有金刚座菩提树王。其百千万至不可说大小化佛。各于树下破魔军已。一时证得阿耨多罗三藐三菩提。如是大小诸化佛身。各各具足三十二相八十种好。为诸资粮及四善根诸菩萨等二乘凡夫。随宜为说三乘妙法。为诸菩萨说应六波罗蜜。令得阿耨多罗三藐三菩提究竟佛慧。为求辟支佛者。说应十二因缘法。为求声闻者。说应四谛法。度生老病死究竟涅槃。为余众生说人天教。令得人天安乐妙果。诸如是等大小化佛。皆悉名为佛变化身。善男子。如是二种应化身佛。虽现灭度。而此佛身相续常住。诸善男子。如一佛宝。有如是等无量无边不可思议利乐众生广大恩德。以是因缘。名为如来应正遍知明行圆满善逝世间解无上士调御丈夫天人师佛世尊。善男子。一佛宝中具足六种微妙功德。一者无上大功德田。二者无上有大恩德。三者无足二足及以多足众生中尊。四者极难值遇如优昙华。五者独一出现三千大千世界。六者世出世间功德圆满一切义依。具如是等六种功德。常能利乐一切众生。是名佛宝不思议恩</p>
<p>尔时五百长者白佛言。世尊。如佛所说。一佛宝中无量化佛。充满世界利乐众生。以何因缘。世间众生多不见佛受诸苦恼。佛告五百长者。譬如日光天子放百千光照明世界。而有盲者不见光明。汝善男子。于意云何。日光天子而有过否。时长者言。不也世尊。佛言。善男子。诸佛如来常演正法利乐有情。是诸众生常造恶业。都不觉知无惭愧心。于佛法僧不乐亲近。如是众生罪根深重。经无量劫不得见闻三宝名字。如彼盲者不睹日光。若有众生恭敬如来。爱乐大乘尊重三宝。当知是人业障销除。福智增长。成就善根。速得见佛。永离生死。当证菩提。诸善男子。如一佛宝有无量佛。如来所说法宝亦然。一法宝中有无量义。善男子。于法宝中有其四种。一者教法。二者理法。三者行法。四者果法。一切无漏能破无明烦恼业障。声名句文名为教法。有无诸法名为理法。戒定慧行名为行法。为无为果名为果法。如是四种名为法宝。引导众生出生死海到于彼岸。善男子。诸佛所师即是法宝。所以者何。三世诸佛依法修行。断一切障得成菩提。尽未来际利益众生。以是因缘。三世如来常能供养诸波罗蜜微妙法宝。何况三界一切众生未得解脱。而不能敬微妙法宝。善男子。我昔曾为求法人王。入大火坑而求正法。永断生死得大菩提。是故法宝能破一切生死牢狱。犹如金刚能坏万物。法宝能照痴闇众生。如日天子能照世界。法宝能救贫乏众生。如摩尼珠雨众宝故。法宝能与众生喜乐。犹如天鼓乐诸天故。法宝能为诸天宝阶。听闻正法得生天故。法宝能为坚牢大船。渡生死海到彼岸故。法宝犹如转轮圣王。能除三毒烦恼贼故。法宝能为珍妙衣服。覆盖无惭诸众生故。法宝犹如金刚甲胃。能破四魔证菩提故。法宝犹如智慧利剑。割断生死离系缚故。法宝正是三乘宝车。运载众生出火宅故。法宝犹如一切明灯。能照三涂黑闇处故。法宝犹如弓箭矛槊。能镇国界摧怨敌故。法宝犹如险路导师。善诱众生达宝所故。善男子。三世如来所说妙法。有如是等难思议事。是名法宝不思议恩。善男子。世出世间有三种僧。一菩萨僧。二声闻僧。三凡夫僧。文殊师利及弥勒等是菩萨僧。如舍利弗目犍连等。是声闻僧。若有成就别解脱戒真善凡夫。乃至具足一切正见。能广为他演说开示众圣道法利乐众生。名凡夫僧。虽未能得无漏戒定及慧解脱。而供养者获无量福。如是三种名真福田僧。复有一类名福田僧。于佛舍利及佛形像。并诸法僧圣所制戒深生敬信。自无邪见令他亦然。能宣正法赞叹一乘。深信因果常发善愿。随其过犯悔除业障。当知是人信三宝力。胜诸外道百千万倍。亦胜四种转轮圣王。何况余类一切众生。如郁金华虽然萎悴。犹胜一切诸杂类华。正见比丘亦复如是。胜余众生百千万倍。虽毁禁戒不坏正见。以是因缘名福田僧。若善男子善女人等。供养如是福田僧者。所得福德无有穷尽。供养前三真实僧宝。所获功德正等无异。如是四类圣凡僧宝。利乐有情恒无暂舍。是名僧宝不思议恩。尔时五百长者白佛言。世尊。我等今日闻佛法音。得悟三宝利益世间。然今不知以何义故。说佛法僧得名为宝。愿佛解说显示众会及未来世敬信三宝一切有情。永断疑网得不坏信。令入三宝不思议海</p>
<p>尔时佛告诸长者言。善哉善哉。汝善男子。能问如来甚深妙法。于未来世利益安乐一切众生。譬如世间第一珍宝具足十义。庄严国界饶益有情。佛法僧宝亦复如是。一者坚牢。如摩尼宝无人能破。佛法僧宝亦复如是。外道天魔不能破故。二者无垢。世间胜宝清净光洁不杂尘秽。佛法僧宝亦复如是。悉能远离烦恼尘垢。三者与乐。如天德瓶能与安乐。佛法僧宝亦复如是。能与众生世出世乐。四者难遇。如吉祥宝希有难得。佛法僧宝亦复如是。业障有情亿劫难遇。五者能破。如如意宝能破贫穷。佛法僧宝亦复如是。能破世间诸贫苦故。六者威德。如转轮王所有轮宝能伏诸怨。佛法僧宝亦复如是。具六神通降伏四魔。七者满愿。如摩尼珠随心所求能雨众宝。佛法僧宝亦复如是。能满众生所修善愿。八者庄严。如世珍宝庄严王宫。佛法僧宝亦复如是。庄严法王菩提宝宫。九者最妙。如天妙宝最为微妙。佛法僧宝亦复如是。超诸世间最胜妙宝。十者不变。譬如真金入火不变。佛法僧宝亦复如是。世间八风不能倾动。佛法僧宝具足无量神通变化。利乐有情暂无休息。以是义故。诸佛法僧说名为宝。善男子。我为汝等略说四种世出世间有恩之处。汝等当知。修菩萨行应报如是四种之恩</p>
<p>尔时五百长者白佛言。世尊。如是四恩甚为难报。当修何行而报是恩。佛告诸长者言。善男子。为求菩提。有其三种十波罗蜜。一者十种布施波罗蜜多。二者十种亲近波罗蜜多。三者十种真实波罗蜜多。若有善男子善女人。发阿耨多罗三藐三菩提心。能以七宝满于三千大千世界。布施无量贫穷众生。如是布施但名布施波罗蜜多。不名真实波罗蜜多。若有善男子善女人。发大悲心为求无上正等菩提。以自妻子施与他人心无吝惜。身肉手足头目髓脑。乃至身命施来求者。如是布施但名亲近波罗蜜多。未名真实波罗蜜多。若善男子善女人。发起无上大菩提心。住无所得。劝诸众生同发此心。以真实法一四句偈。施一众生。使向无上正等菩提。是名真实波罗蜜多。前二布施未名报恩。若善男子善女人。能修如是第三真实波罗蜜多。乃名真实能报四恩。所以者何。前二布施有所得心。第三施者无所得心。以真实法施一有情。令发无上大菩提心。是人当得证菩提时。广度众生无有穷尽。绍三宝种使不断绝。以是因缘名为报恩</p>
<p>尔时五百长者。从佛闻是昔所未闻报恩之法。心怀踊跃得未曾有。发心求趣无上菩提。得忍辱三昧入不思议智。永不退转</p>
<p>尔时会中八万四千众生。发菩提心得坚固信。及此三昧海会大众。悉得金刚忍辱三昧。悟无生忍及柔顺忍。或证初地得不起忍。无量众生发菩提心住不退位</p>
<p>尔时佛告五百长者。未来世中一切众生。若有得闻此心地观报四恩品。受持读习解说书写广令流布。如是人等福智增长。诸天卫护。现身无疾。寿命延长。若命终时即得往生弥勒内宫。睹白毫相超越生死。龙华三会当得解脱。十方净土随意往生。见佛闻法入正定聚。速成阿耨多罗三藐三菩提如来智慧</p>
<p>大乘本生心地观经卷第二大乘本生心地观经卷第三</p>
<p>　　　　大唐罽宾国三藏般若奉　诏译</p>
<font SIZE="2">
<p>　</p>
</font>
<p>　　报恩品第二之下</p>
<p>尔时王舍大城东北八十由旬。有一小国名增长福。于彼国中。有一长者名曰智光。其年衰迈。唯有一子。其子恶性不顺父母。所有教诲皆不能从。遥闻释迦牟尼如来。在王舍城耆阇崛山。为浊恶世无量众生。宣说大乘报恩之法。父母及子并诸眷属。为听法故。赍持供具来诣佛所。供养恭敬而白佛言。我有一子其性弊恶不受父母所有教诲。今闻佛说报四种恩。为听法故来诣佛所。唯愿世尊。为我等类及诸眷属。宣说四恩甚深妙义。令彼恶子生孝顺心。此世当生令得安乐</p>
<p>尔时佛告智光。善哉善哉。汝为法故来至我所。供养恭敬乐闻是法。汝等谛听善思念之。若有善男子善女人。发菩提心为闻法要。举足下足随其远近所践之地。微尘数量。以是因缘。感得金轮转轮圣王。圣王报尽作欲天王。欲天报尽作梵天王。见佛闻法速证妙果。汝大长者及余众等。为于法故来至我所。如是经过八十由旬。大地微尘一一尘数。能感人天轮王果报。既闻法已。当来证得阿耨多罗三藐三菩提。我虽先说甚深四恩微妙义趣。今复为汝重宣此义。而说偈言</p>
<p>　最胜法王大圣主　　一切人天无等伦</p>
<p>　具诸相好以严身　　智海如空无有量</p>
<p>　自他利行皆圆满　　名称普闻诸国土</p>
<p>　永断烦恼余习气　　善持密行护诸根</p>
<p>　百四十种不共德　　广大福海悉圆满</p>
<p>　三昧神通皆具足　　八自在宫常游乐</p>
<p>　十方人天及外道　　无有能难调御师</p>
<p>　金口能宣无碍辩　　虽无能问而自说</p>
<p>　如大海潮时不失　　亦如天鼓称天心</p>
<p>　如是自在唯佛有　　非五通仙魔梵等</p>
<p>　难思劫海修行愿　　证获如是大神通</p>
<p>　我入三昧大寂室　　观察诸根及药病</p>
<p>　自出禅定而赞叹　　三世佛法心地门</p>
<p>　时诸长者退大心　　乐住二乘自利行</p>
<p>　我开大智方便教　　引入三空解脱门</p>
<p>　如来意趣莫能量　　唯佛能知真秘密</p>
<p>　利根声闻及独觉　　勤求不退诸菩萨</p>
<p>　十二劫数共度量　　无有能知其少分</p>
<p>　假使十方凡圣智　　授与一人为智者</p>
<p>　如是智者如竹林　　不能测量其少分</p>
<p>　世间凡夫无慧眼　　迷于恩处失妙果</p>
<p>　五浊恶世诸众生　　不悟深恩恒背德</p>
<p>　我为开示于四恩　　令入正见菩提道</p>
<p>　慈父悲母长养恩　　一切男女皆安乐</p>
<p>　慈父恩高如山王　　悲母恩深如大海</p>
<p>　若我住世于一劫　　说悲母恩不能尽</p>
<p>　我今略说于少分　　犹如蚊虻饮大海</p>
<p>　假使有人为福德　　供养净行婆罗门</p>
<p>　五通神仙自在者　　大智师长及善友</p>
<p>　安置七珍为堂殿　　及以牛头栴檀房</p>
<p>　百宝卧具各敷陈　　世间美味如甘露</p>
<p>　疗治万病诸汤药　　盛满金银器物中</p>
<p>　如是供养日三时　　乃至数盈于百劫</p>
<p>　不如一念申少分　　供养悲母大恩田</p>
<p>　福德无边不可量　　算分喻分皆无比</p>
<p>　世间悲母孕其子　　十月怀胎长受苦</p>
<p>　于五欲乐情不着　　随时饮食亦同然</p>
<p>　昼夜常怀悲愍心　　行住坐卧受诸苦</p>
<p>　若正诞其胎藏子　　如攒锋刃解肢节</p>
<p>　迷惑东西不能辩　　遍身疼痛无所堪</p>
<p>　或因此难而命终　　六亲眷属咸悲恼</p>
<p>　如是众苦皆由子　　忧悲痛切非口宣</p>
<p>　若得平复身安乐　　如贫获宝喜难量</p>
<p>　顾视容颜无厌足　　怜念之心不暂舍</p>
<p>　母子恩情常若是　　出入不离胸臆前</p>
<p>　母乳犹如甘露泉　　长养及时曾无竭</p>
<p>　慈念之恩实难比　　鞠育之德亦难量</p>
<p>　世间大地称为重　　悲母恩重过于彼</p>
<p>　世间须弥称为高　　悲母恩高过于彼</p>
<p>　世间速疾唯猛风　　母心一念过于彼</p>
<p>　若有众生行不孝　　令母暂时起恨心</p>
<p>　怨念之辞少分生　　子乃随言遭苦难</p>
<p>　一切佛与金刚天　　神仙秘法无能救</p>
<p>　若有男女依母教　　承顺颜色不相违</p>
<p>　一切灾难尽消除　　诸天拥护常安乐</p>
<p>　若能承顺于悲母　　如是男女悉非凡</p>
<p>　大悲菩萨化人间　　示现报恩诸方便</p>
<p>　若有男子及女人　　为报母恩行孝养</p>
<p>　割肉刺血常供给　　如是数盈于一劫</p>
<p>　种种勤修于孝道　　犹未能报暂时恩</p>
<p>　十月处于胎藏中　　常衔乳根饮脂血</p>
<p>　自为婴孩及童子　　所饮母乳百斛余</p>
<p>　饮食汤药妙衣服　　子先母后为常则</p>
<p>　子若愚痴人所恶　　母亦恩怜不弃遗</p>
<p>　昔有女人抱其子　　渡于恒河水瀑流</p>
<p>　以泛水故力难前　　与子俱没无能舍</p>
<p>　为是慈念善根力　　命终上生于梵天</p>
<p>　长受梵天三昧乐　　得遇如来受佛记</p>
<p>　是故悲母有十德　　随应义利立其名</p>
<p>　一名大地二能生　　三能正者四养育</p>
<p>　五与智者六庄严　　七名安隐八教授</p>
<p>　九教诫者十与业　　余恩不过于母恩</p>
<p>　何法出间最富有　　何法世间最贫无</p>
<p>　母在堂时为最富　　母不在时为最贫</p>
<p>　母在之时为日中　　悲母亡时为日没</p>
<p>　母在之时皆圆满　　悲母亡时悉空虚</p>
<p>　世间一切善男女　　恩重父母如丘山</p>
<p>　应当孝敬恒在心　　知恩报恩是圣道</p>
<p>　不惜身命奉甘旨　　未曾一念亏色养</p>
<p>　如其父母奄丧时　　将欲报恩诚不及</p>
<p>　佛昔修行为慈母　　感得相好金色身</p>
<p>　名闻广大遍十方　　一切人天咸稽首</p>
<p>　人与非人皆恭敬　　自缘往昔报慈恩</p>
<p>　我升三十三天宫　　三月为母说真法</p>
<p>　令母听闻归正道　　悟无生忍常不退</p>
<p>　如是皆为报悲恩　　虽报恩深犹未足</p>
<p>　神通第一目犍连　　已断三界诸烦恼</p>
<p>　以神通力观慈母　　见在受苦饿鬼中</p>
<p>　目连自往报母恩　　救免慈亲所受苦</p>
<p>　上生他化诸天众　　共为游乐处天宫</p>
<p>　当知父母恩最深　　诸佛圣贤咸报德</p>
<p>　若人至心供养佛　　复有精勤修孝养</p>
<p>　如是二人福无异　　三世受报亦无穷</p>
<p>　世人为子造诸罪　　堕在三涂长受苦</p>
<p>　男女非圣无神通　　不见轮回难可报</p>
<p>　哀哉世人无圣力　　不能拔济于慈母</p>
<p>　以是因缘汝当知　　勤修福利诸功德</p>
<p>　以其男女追胜福　　有大金光照地狱</p>
<p>　光中演说深妙音　　开悟父母令发意</p>
<p>　忆昔所生常造罪　　一念悔心悉除灭</p>
<p>　口称南无三世佛　　得脱无暇苦难身</p>
<p>　往生人天长受乐　　见佛闻法当成佛</p>
<p>　或生十方净土中　　七宝莲华为父母</p>
<p>　华开见佛悟无生　　不退菩萨为同学</p>
<p>　获六神通自在力　　得入菩提微妙宫</p>
<p>　皆是菩萨为男女　　乘大愿力化人间</p>
<p>　是名真报父母恩　　汝等众生共修学</p>
<p>　有情轮回生六道　　犹如车轮无始终</p>
<p>　或为父母为男女　　世世生生互有恩</p>
<p>　如见父母等无差　　不证圣智无由识</p>
<p>　一切男子皆是父　　一切女人皆是母</p>
<p>　如何未报前世恩　　却生异念成怨嫉</p>
<p>　常须报恩互饶益　　不应打骂致怨嫌</p>
<p>　若欲增修福智门　　昼夜六时当发愿</p>
<p>　愿我生生无量劫　　得宿住智大神通</p>
<p>　能知过去百千生　　更相忆识为父母</p>
<p>　循环六趣四生中　　令我一念常至彼</p>
<p>　为说妙法离苦因　　使得人天长受乐</p>
<p>　劝发坚固菩提愿　　修行菩萨六度门</p>
<p>　永断二种生死因　　疾证涅槃无上道</p>
<p>　十方一切诸国王　　正法化人为圣主</p>
<p>　国王福德为最胜　　所作自在名为天</p>
<p>　三十三天及余天　　恒将福力助王化</p>
<p>　诸天拥护如一子　　以是得称天子名</p>
<p>　世间以王为根本　　一切人民为所依</p>
<p>　犹如世间诸舍宅　　柱为根本而成立</p>
<p>　王以正法化人民　　如大梵王生万物</p>
<p>　王行非法无政理　　如琰魔王灭世间</p>
<p>　王所容受姧邪人　　象蹋华池等无异</p>
<p>　勿谓时逢浊恶世　　当知善恶是王修</p>
<p>　如日天子照世间　　国王化世亦如是</p>
<p>　日光夜分虽不照　　能使有情得安乐</p>
<p>　王以非法化于世　　一切人民无所依</p>
<p>　世间所有诸恐怖　　依王福力不能生</p>
<p>　人民所成安隐乐　　当知是王福所及</p>
<p>　世间所有胜妙华　　依王福力而开敷</p>
<p>　世间所有妙园林　　依王福力皆滋茂</p>
<p>　世间所有诸药草　　依王福力差诸疾</p>
<p>　世间百谷及苗稼　　依王福力皆成实</p>
<p>　世间人民受丰乐　　依王福力常自然</p>
<p>　譬如长者有一子　　智慧端严世无比</p>
<p>　父母恩爱如眼目　　昼夜常生护念心</p>
<p>　国大圣王亦如是　　爱念众生如一子</p>
<p>　养育耆年拯孤独　　赏罚之心常不二</p>
<p>　如是仁王为圣主　　群生敬仰等如来</p>
<p>　仁王化治国无灾　　万姓恭勤常安隐</p>
<p>　国王无法化于世　　疾疫流行灾有情</p>
<p>　如是一切人非人　　罪福昭然无所覆</p>
<p>　善恶法中分七分　　造者获五王得二</p>
<p>　园林田宅悉皆然　　所税等分亦如是</p>
<p>　转轮圣王出现时　　分作六分王得一</p>
<p>　时诸人民得五分　　善恶业报亦皆然</p>
<p>　若有人王修正见　　如法化世名天主</p>
<p>　以依天法化世间　　毗沙门王常拥护</p>
<p>　及余三天罗刹众　　皆当守护圣王宫</p>
<p>　圣王出世理国时　　饶益众生成十德</p>
<p>　一名能照于国界　　二名庄严于国土</p>
<p>　三名能与诸安乐　　四名能伏诸怨敌</p>
<p>　五名能遮诸恐怖　　六名修集诸圣贤</p>
<p>　七名诸法为根本　　八名护持于世间</p>
<p>　九名能作造化功　　十名国界人民主</p>
<p>　若王成就十胜德　　梵王帝释及诸天</p>
<p>　夜叉罗刹鬼神王　　隐身常来护国界</p>
<p>　龙王欢喜降甘雨　　五谷成熟万姓安</p>
<p>　国中处处生珍宝　　人马强力无怨敌</p>
<p>　如意宝珠现王前　　境外诸王自宾伏</p>
<p>　若生不善于王国　　一念起心成众恶</p>
<p>　是人命终堕地狱　　受苦永劫无出期</p>
<p>　若有勤诚助国王　　诸天护念增荣禄</p>
<p>　智光长者汝应知　　一切人王业所感</p>
<p>　诸法无不因缘成　　若无因缘无诸法</p>
<p>　说无生天及恶趣　　如是之人不了因</p>
<p>　无因无果大邪见　　不知罪福生妄计</p>
<p>　王今所受诸福乐　　往昔曾持三净戒</p>
<p>　戒德熏修所招感　　人天妙果获王身</p>
<p>　若人发起菩提心　　愿力资成无上果</p>
<p>　坚持上品清净戒　　起居自在为法王</p>
<p>　神通变化满十方　　随缘普济诸群品</p>
<p>　中品受持菩萨戒　　福得自在转轮王</p>
<p>　随心所作尽皆成　　无量人天悉遵奉</p>
<p>　下上品持大鬼王　　一切非人咸率伏</p>
<p>　受持戒品虽缺犯　　由戒胜故得为王</p>
<p>　下中品持禽兽王　　一切飞走皆归伏</p>
<p>　于清净戒有缺犯　　由戒胜故得为王</p>
<p>　下下品持琰魔王　　处地狱中常自在</p>
<p>　虽毁禁戒生恶道　　由戒胜故得为王</p>
<p>　以是义故诸众生　　应受菩萨清净戒</p>
<p>　善能护持无缺犯　　随所生处作人王</p>
<p>　若有不受如来戒　　终不能得野干身</p>
<p>　何况能感人天中　　最胜快乐居王位</p>
<p>　是故王者非无因　　戒业精勤成妙果</p>
<p>　国王自是人民主　　慈恤如母养婴儿</p>
<p>　如是人王有大恩　　抚育之心难可报</p>
<p>　以是因缘诸有情　　若能修证大菩提</p>
<p>　于诸众生起大悲　　应受如来三聚戒</p>
<p>　若欲如法受戒者　　应当忏罪令消灭</p>
<p>　起罪之因有十缘　　身三口四及意三</p>
<p>　生死无始罪无穷　　烦恼大海深无底</p>
<p>　业障峻极如须弥　　造业由因二种起</p>
<p>　所谓现行及种子　　藏识持缘一切种</p>
<p>　如影随形不离身　　一切时中障圣道</p>
<p>　近障人天妙乐果　　远障无上菩提果</p>
<p>　在家能招烦恼因　　出家亦破清净戒</p>
<p>　若能如法忏悔者　　所有烦恼悉皆除</p>
<p>　犹如劫火坏世间　　烧尽须弥并巨海</p>
<p>　忏悔能烧烦恼薪　　忏悔能往生天路</p>
<p>　忏悔能得四禅乐　　忏悔雨宝摩尼珠</p>
<p>　忏悔能延金刚寿　　忏悔能入常乐宫</p>
<p>　忏悔能出三界狱　　忏悔能开菩提华</p>
<p>　忏悔见佛大圆镜　　忏悔能至于宝所</p>
<p>　若能如法忏悔者　　当依二种观门修</p>
<p>　一者观事灭罪门　　二者观理灭罪门</p>
<p>　观事灭罪有其三　　上中下根为三品</p>
<p>　若有上根求净戒　　发大精进心无退</p>
<p>　悲泪泣血常精恳　　哀感遍身皆血现</p>
<p>　系念十方三宝所　　并余六道诸众生</p>
<p>　长跪合掌心不乱　　发露洗心求忏悔</p>
<p>　唯愿十方三世佛　　以大慈悲哀愍我</p>
<p>　我处轮回无所依　　生死长夜常不觉</p>
<p>　我在凡夫具诸缚　　狂心颠倒遍攀缘</p>
<p>　我处三界火宅中　　妄染六尘无救护</p>
<p>　我生贫穷下贱家　　不得自在常受苦</p>
<p>　我生邪见父母家　　造罪依于恶眷属</p>
<p>　唯愿诸佛大慈尊　　哀愍护念如一子</p>
<p>　一忏不复造诸罪　　三世如来当证明</p>
<p>　如是勇猛忏悔者　　名为上品求净戒</p>
<p>　若有中根求戒者　　一心勇猛忏诸罪</p>
<p>　涕泪交横不觉知　　遍身流汗哀求佛</p>
<p>　发露无始生死业　　愿大悲水洗尘劳</p>
<p>　涤除罪障净六根　　施我菩萨三聚戒</p>
<p>　我愿坚持不退转　　精修度脱苦众生</p>
<p>　自未得度先度佗　　尽未来际常无断</p>
<p>　如是精勤勇猛者　　不惜身命求菩提</p>
<p>　能感三宝灵异相　　是名中品大忏悔</p>
<p>　若有下根求净戒　　发起无上菩提心</p>
<p>　涕泪悲泣身毛竖　　于所造罪深惭愧</p>
<p>　对于十方三宝所　　及以六道众生前</p>
<p>　至诚发露无始来　　所有恼乱诸众生</p>
<p>　起于无碍大悲心　　不惜身命悔三业</p>
<p>　已作之罪皆发露　　未作之恶更不造</p>
<p>　如是三品忏诸罪　　皆名第一清净戒</p>
<p>　以惭愧水洗尘劳　　身心俱为清净器</p>
<p>　诸善男子汝当知　　已说净观诸忏悔</p>
<p>　于其事理无差别　　但以根缘应不同</p>
<p>　若欲修习观正理　　远离一切诸散乱</p>
<p>　着新净衣跏趺坐　　摄心正念离诸缘</p>
<p>　常观诸佛妙法身　　体性如空不可得</p>
<p>　一切诸罪性皆如　　颠倒因缘妄心起</p>
<p>　如是罪相本来空　　三世之中无所得</p>
<p>　非内非外非中间　　性相如如俱不动</p>
<p>　真如妙理绝名言　　唯有圣智能通达</p>
<p>　非有非无非有无　　非不有无离名相</p>
<p>　周偏法界无生灭　　诸佛本来同一体</p>
<p>　惟愿诸佛垂加护　　能灭一切颠倒心</p>
<p>　愿我早悟真性源　　速证如来无上道</p>
<p>　若有清信善男子　　日夜能观妙理空</p>
<p>　一切罪障自消除　　是名最上持净戒</p>
<p>　若人观知实相空　　能灭一切诸重罪</p>
<p>　犹如大风吹猛火　　能烧无量诸草木</p>
<p>　诸善男子真实观　　名为诸佛秘要门</p>
<p>　若欲为佗广分别　　无智人中勿宣说</p>
<p>　一切凡愚众生类　　闻必生疑心不信</p>
<p>　若有智者生信解　　念念观察悟真如</p>
<p>　十方诸佛皆现前　　菩提妙果自然证</p>
<p>　善男子等我灭后　　未来世中净信者</p>
<p>　于二观门常忏悔　　当受菩萨三聚戒</p>
<p>　若欲受持上品戒　　应请戒师佛菩萨</p>
<p>　请我释迦牟尼佛　　当为菩萨戒和上</p>
<p>　龙种净智尊王佛　　当为净戒阿阇梨</p>
<p>　未来导师弥勒佛　　当为清净教授师</p>
<p>　现在十方两足尊　　当为清净证戒师</p>
<p>　十方一切诸菩萨　　当为修学戒伴侣</p>
<p>　释梵四王金刚天　　当为学戒外护众</p>
<p>　奉请如是佛菩萨　　及以现前传戒师</p>
<p>　普为报于四恩故　　发起清净菩提心</p>
<p>　应受菩萨三聚戒　　饶益一切有情戒</p>
<p>　修摄一切善法戒　　修摄一切律仪戒</p>
<p>　如是三聚清净戒　　三世如来所护念</p>
<p>　无闻非法诸有情　　无量劫中未闻见</p>
<p>　唯有过去十方佛　　已受净戒常护持</p>
<p>　二障烦恼永断除　　获证无上菩提果</p>
<p>　未来一切诸世尊　　守护三聚净戒宝</p>
<p>　断除三障并习气　　当证正等大菩提</p>
<p>　现在十方诸善逝　　具修三聚净戒因</p>
<p>　永断生死苦轮回　　得证三身菩提果</p>
<p>　超越生死深大海　　菩萨净戒为船筏</p>
<p>　永断贪嗔痴系缚　　菩萨净戒为利剑</p>
<p>　生死崄道诸怖畏　　菩萨净戒为舍宅</p>
<p>　息除贫贱诸苦因　　净戒能为如意宝</p>
<p>　鬼魅所著诸疾病　　菩萨净戒为良药</p>
<p>　人天为王得自在　　三聚净戒作良缘</p>
<p>　及余四趣诸王身　　净戒为缘获胜果</p>
<p>　是故能修自在因　　当得为王受尊贵</p>
<p>　应先礼敬十方佛　　日夜增修清净戒</p>
<p>　诸佛护念常受持　　戒等金刚无破坏</p>
<p>　三界诸天诸善神　　卫护王身及眷属</p>
<p>　一切怨敌皆归伏　　万姓欢娱感王化</p>
<p>　是故受持菩萨戒　　感世出世无为果</p>
<p>　三宝常住化于世　　恩德广大不思议</p>
<p>　过未及现劫海中　　功德利生无休息</p>
<p>　佛日千光恒照世　　利益群生度有缘</p>
<p>　无缘不睹佛慈光　　犹如盲者无所见</p>
<p>　法宝一味无变易　　前佛后佛说皆同</p>
<p>　如雨一味普能沾　　草木滋荣大小别</p>
<p>　众生随根各得解　　草木禀润亦差殊</p>
<p>　菩萨声闻化众生　　如大河水流不竭</p>
<p>　众生无信化不被　　如处幽冥日难照</p>
<p>　如来月光甚清凉　　能除众暗亦如是</p>
<p>　犹如覆盆月不照　　迷惑众生亦如是</p>
<p>　法宝甘露妙良药　　能治一切烦恼病</p>
<p>　有信服药证菩提　　无信随缘堕恶道</p>
<p>　菩萨声闻常在世　　无数方便度众生</p>
<p>　能有众生信乐心　　各入三乘安乐位</p>
<p>　如来不出于世间　　一切众生入邪道</p>
<p>　永离甘露饮毒药　　长溺苦海无出期</p>
<p>　佛日出现三千界　　放大光明照长夜</p>
<p>　众生如睡不觉知　　蒙光得入无为室</p>
<p>　如来未说一乘法　　十方国土悉空虚</p>
<p>　发心修行成正觉　　一切佛土皆严净</p>
<p>　一乘法宝诸佛母　　三世如来从此生</p>
<p>　般若方便无间修　　解脱道成登妙觉</p>
<p>　若佛菩萨不出现　　世间众生无导师</p>
<p>　生死崄难无由过　　如何得至于宝所</p>
<p>　以大愿力为善友　　常说妙法令修行</p>
<p>　趣向十地证菩提　　善入涅槃安乐处</p>
<p>　大悲菩萨化世间　　方便引导众生故</p>
<p>　内秘一乘真实行　　外现缘觉及声闻</p>
<p>　钝根小智闻一乘　　怖畏发心经多劫</p>
<p>　不知身有如来藏　　唯欣寂灭厌尘劳</p>
<p>　众生本有菩提种　　悉在赖耶藏识中</p>
<p>　若遇善友发大心　　三种炼磨修妙行</p>
<p>　永断烦恼所知障　　证得如来常住身</p>
<p>　菩提妙果不难成　　真善知识实难遇</p>
<p>　一切菩萨修胜道　　四种法要应当知</p>
<p>　亲近善友为第一　　听闻正法为第二</p>
<p>　如理思量为第三　　如法修证为第四</p>
<p>　十方一切大圣主　　修是四法证菩提</p>
<p>　汝诸长者大会众　　及未来世清信士</p>
<p>　如是四法菩萨地　　要当修习成佛道</p>
<p>　善男子等应谛听　　如来所说四恩者</p>
<p>　佛宝之恩最为上　　为度众生发大心</p>
<p>　三僧企邪大劫中　　具修百千诸苦行</p>
<p>　功德圆满遍法界　　十地究竟证三身</p>
<p>　法身体遍诸众生　　万德凝然性常住</p>
<p>　不生不灭无来去　　不一不异非常断</p>
<p>　法界遍满如虚空　　一切如来共修证</p>
<p>　有为无为诸功德　　依止法身常清净</p>
<p>　法身本性如虚空　　远离六尘无所染</p>
<p>　法身无形离诸相　　能相所相悉皆空</p>
<p>　如是诸佛妙法身　　戏论言辞相寂灭</p>
<p>　远离一切诸分别　　心行处灭体皆如</p>
<p>　为欲证得如来身　　菩萨善修于万行</p>
<p>　智体无为真法性　　色心一切诸佛同</p>
<p>　譬如飞鸟至金山　　能使鸟身同彼色</p>
<p>　一切菩萨如飞鸟　　法身佛体类金山</p>
<p>　自受用身诸相好　　一一遍满十方刹</p>
<p>　四智圆明受法乐　　前佛后佛体皆同</p>
<p>　虽遍法界无障碍　　如是妙境不思议</p>
<p>　是身常住报佛土　　自受法乐无间断</p>
<p>　佗受用身诸相好　　随机应现无增减</p>
<p>　为化地上诸菩萨　　一佛现于十种身</p>
<p>　随所应现各不同　　展转倍增至无极</p>
<p>　称根为说诸法要　　令受法乐入一乘</p>
<p>　彼获神通渐增长　　所悟法门亦如是</p>
<p>　下地菩萨起智慧　　不能了达于上地</p>
<p>　能化所化随地增　　各随本缘为所属</p>
<p>　或一菩萨多佛化　　或多菩萨一佛化</p>
<p>　如是十佛成正觉　　各坐七宝菩提树</p>
<p>　前佛入灭后佛成　　不同化佛经劫现</p>
<p>　十佛所坐莲华台　　周遍各有百千叶</p>
<p>　一一叶中一佛土　　即是三千大千界</p>
<p>　一一界中有百亿　　日月星辰四大洲</p>
<p>　六欲诸天及四禅　　空处识处非想等</p>
<p>　其四洲中南赡部　　一一各有金刚座</p>
<p>　及以菩提大树王　　尔所变化诸佛身</p>
<p>　一时证得菩提道　　转妙法轮于大千</p>
<p>　菩萨缘觉及声闻　　随所根宜成圣果</p>
<p>　如是所说三身佛　　最上无比名为宝</p>
<p>　应化二身所说法　　教理行果为法宝</p>
<p>　诸佛以法为大师　　修心所证菩提道</p>
<p>　法宝三世无变易　　一切诸佛皆归学</p>
<p>　我今顶礼萨婆若　　故说法宝为佛师</p>
<p>　或入猛火不能烧　　应时即得真解脱</p>
<p>　法宝能摧生死狱　　犹如金刚碎万物</p>
<p>　法宝能照众生心　　如日天子临空界</p>
<p>　法宝能作坚牢船　　能渡爱河超彼岸</p>
<p>　法宝能与众生乐　　譬如天鼓应天心</p>
<p>　法宝能济众生贫　　如摩尼珠雨众宝</p>
<p>　法宝能为三宝阶　　闻法修因生上界</p>
<p>　法宝金轮大圣王　　以大法力破四魔</p>
<p>　法宝能为大宝车　　能运众生出火宅</p>
<p>　法宝能为大导师　　能引众生至宝所</p>
<p>　法宝能吹大法螺　　觉悟众生成佛道</p>
<p>　法宝能为大法灯　　能照生死诸黑闇</p>
<p>　法宝能为金刚箭　　能镇国界伏诸怨</p>
<p>　三世如来所说法　　能利众生脱苦缚</p>
<p>　引入涅槃安乐城　　是名法宝恩难报</p>
<p>　智光长者汝谛听　　世出世僧有三种</p>
<p>　菩萨声闻圣凡众　　能益众生为福田</p>
<p>　文殊师利大圣尊　　三世诸佛以为母</p>
<p>　十方如来初发心　　皆是文殊教化力</p>
<p>　一切世界诸有情　　闻名见身及光相</p>
<p>　并见随类诸化现　　皆成佛道难思议</p>
<p>　弥勒菩萨法王子　　从初发心不食肉</p>
<p>　以是因缘名慈氏　　为欲成熟诸众生</p>
<p>　处于第四兜率天　　四十九重如意殿</p>
<p>　昼夜恒说不退行　　无数方便度人天</p>
<p>　八功德水妙华池　　诸有缘者悉同生</p>
<p>　我今弟子付弥勒　　龙华会中得解脱</p>
<p>　于末法中善男子　　一抟之食施众生</p>
<p>　以是善根见弥勒　　当得菩提究竟道</p>
<p>　舍利弗等大声闻　　智慧神通化群生</p>
<p>　若能成就解脱戒　　真是修行正见人</p>
<p>　为佗说法传大乘　　如是福田为第一</p>
<p>　或有一类凡夫僧　　戒品不全生正见</p>
<p>　赞咏一乘微妙法　　随犯随悔障销除</p>
<p>　为诸众生成佛因　　如是凡夫亦僧宝</p>
<p>　如郁金华虽萎悴　　犹胜一切诸妙华</p>
<p>　正见比丘亦如是　　四种轮王所不及</p>
<p>　如是四类圣凡僧　　利乐有情无暂歇</p>
<p>　称为世间良福田　　是名僧宝大恩德</p>
<p>　如我所说四恩义　　是名能造世间因</p>
<p>　一切万物从是生　　若离四恩不可得</p>
<p>　譬如世间诸色尘　　能造四大而得生</p>
<p>　有情世间亦复然　　由彼四恩得安立　</p>
<p>尔时智光长者及诸子等。闻佛所说四种大恩。得未曾有。欢喜合掌。而白佛言。善哉善哉。大慈世尊。为浊恶世不信因果不孝父母邪见众生。说真妙法利乐世间。唯愿世尊。说报恩义。我等既悟甚深四恩。而今未知修何善业而报是恩。佛告长者。善男子等。我为五百长者先已广说。而今为汝略说少分。若善男子善女人。为得阿耨多罗三藐三菩提。精勤修行十波罗蜜。若有所得未名报恩。若人须臾能行一善。心无所得乃名报恩。所以者何。一切如来触无所得。乃成佛道化诸众生。若有净信善男子等。得闻是经信解受持解说书写。以无所得三轮体空。窃为一人说四句法。除邪见心趣向菩提。是即名为报于四恩。何以故。是人当得无上菩提。展转教化无量众生令入佛道。三宝种子永不断绝。尔时智光长者闻是偈已。得忍辱三昧。厌离世间得不退转。时诸子等八千人俱得此三昧。皆发无等等阿耨多罗三藐三菩提心。四万八千人亦证三昧。远尘离垢得法眼净。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>