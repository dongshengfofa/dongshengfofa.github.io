<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说鹿母经<br>
<br>
　　　　西晋月氏国三藏竺法护译<br>
<br>
<br>
佛言。昔者有鹿数百为群。随逐美草侵近人邑。国王出猎遂各分迸。有一鹿母怀妊独逝。被逐饥疲失侣怅怏。时生二子舍行求食。茕悸失措堕猎弶中。悲鸣欲出不能得脱。猎师闻声便往视之。见鹿心喜适前欲杀。鹿乃叩头求哀自陈。向生二子尚小无知。始视蒙蒙未晓东西。乞假须臾暂还视之。将示水草使得生活。旋来就死不违信誓。是时猎者闻鹿所语。惊怪甚奇。即答鹿曰。一切世人尚无至诚。况汝鹿身。从死得去。岂当还期。终不放汝。鹿复报言。听则子存留则子亡。母子俱死不得生别。分死全子灭三痛剧。即便说偈。以报猎者<br>
<br>
　我身为畜兽　　游处于林薮<br>
　贱生贪躯命　　不能故送死<br>
　今来入君弶　　分当就刀机<br>
　不惜腥臊身　　但怜二子耳　<br>
<br>
猎者于是闻鹿所语。甚奇甚异。意犹有贪。复答鹿曰。夫巧伪无实奸诈难信。虚华万端狡猾非一。爱身重死少能效命。人之无良犹难为期。而况禽兽去岂复还。固不放汝不须多方。鹿复垂泪以偈报言<br>
<br>
　虽身为贱畜　　不识人义方<br>
　奈何受慈恩　　一去复不还<br>
　宁就分裂痛　　无为虚伪存<br>
　哀伤二子穷　　乞假须臾间<br>
　世若有恶人　　斗乱比丘僧<br>
　破塔坏佛寺　　及杀阿罗汉<br>
　反逆害父母　　兄弟及妻子<br>
　设我不还来　　罪大过于是　<br>
<br>
尔时猎者重闻鹿言。心益悚然。乃却叹曰。惟我处世得生为人。愚惑痴冥背恩薄义。残害众生杀猎为业。欺伪苟得贪求无耻。不知非常识别三尊。鹿之所言有殊于人。信誓邈邈情现尽中。便前解弶放之令去。于是鹿母至其子所。低头鸣吟舐子身体。一悲一喜。而说偈言<br>
<br>
　一切恩爱会　　皆由因缘合<br>
　合会有别离　　无常难得久<br>
　今我为尔母　　恒恐不自保<br>
　生世多畏惧　　命危于晨露　<br>
<br>
于是鹿母。将其二子示好水草。垂泪交流。即说偈言<br>
<br>
　吾朝行不遇　　误堕猎者手<br>
　即当应屠割　　碎身化糜朽<br>
　念汝求哀来　　今当还就死<br>
　怜汝小早孤　　努力自活己　<br>
<br>
鹿母说已。便舍而去。二子呜啼悲泣恋慕。从后追寻顿地复起。母顾命曰。尔还勿来。无得母子并命俱死。吾没甘心伤汝未识。世间无常皆有别离。我自薄命尔生薄祐。何为悲怜徒益忧患。但当建行毕罪。于是母复为子。说此偈言<br>
<br>
　吾前生贪爱　　今来为畜身<br>
　生世皆有死　　无脱不终患<br>
　制意一离贪　　然后乃大安<br>
　宁就诚信死　　终不欺殆生　<br>
<br>
子犹悲号恋慕相寻。至于弶(巨谅)所东西求索。乃见猎者卧于树下。鹿母住前。说偈觉言<br>
<br>
　前所可放鹿　　今来还就死<br>
　恩爱愚贱畜　　得见辞二子<br>
　将行示水草　　为说非常苦<br>
　万没无遗恨　　念恩不敢负　<br>
<br>
猎者于是忽觉惊起。鹿复长跪向猎者。重说偈言<br>
<br>
　君前见放去　　德重过天地<br>
　贱畜被慈育　　赴信还就死<br>
　感仁恩难忘　　不敢违命旨<br>
　虽怀千返报　　犹不毕恩纪　<br>
<br>
猎者见鹿笃信死义。志节丹诚慈行发中。效应征验舍生赴誓。母子悲恋相寻而至。慈感愍伤。稽首谢曰<br>
<br>
　为天是神祇　　信义妙乃尔<br>
　恐惧情悚然　　岂敢迦逆害<br>
　宁自杀所亲　　碎身及妻子<br>
　何忍害灵神　　起想如毛发　<br>
<br>
猎者即便放鹿使去。母子悲喜鸣声呦偈呦。谢猎者<br>
<br>
　贱畜生处世　　当应充厨宰<br>
　即时分烹煮　　宽惠辞二子<br>
　天仁重爱物　　复蒙放舍原<br>
　德祐积无量　　非口所能陈　<br>
<br>
尔时猎者具以闻王。国人咸知普感慈信。鹿之仁行有喻于义。莫不肃叹。为止杀猎。于是鹿还鸣群啸侣。以游以集各宁其所<br>
<br>
佛语阿难。昔吾所更勤苦如是。尔时鹿者我身是。二子者罗云及罗汉朱利母是。其国王者舍利弗是。时射猎者汝身是。我之所入兴隆道化。种善无厌分德不住。虽在禽兽不忘菩萨。权行如应导利一切。普使众生度济获安。逮是功德疾成至佛真人。至诚忠信不可不作。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>