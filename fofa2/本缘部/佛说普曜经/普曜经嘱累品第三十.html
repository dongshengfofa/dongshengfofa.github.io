<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>嘱累品第三十</p>
<p>尔时世尊告贤者大迦叶。贤者阿难。弥勒菩萨。我从无数劫遵习是法。乃成无上正真之道。嘱累汝等以手相付。受持讽诵广为人说。于时世尊欲使此法普悉周布十方。说是偈言</p>
<p>　佛目所睹众生类　　皆得罗汉如身子</p>
<p>　若有供养亿千劫　　乃复前进如恒沙</p>
<p>　加复供养辟支佛　　若有一日奉斯经</p>
<p>　计此功德超过彼　　其阿罗汉不足立</p>
<p>　一切众生成缘觉　　若有供养亿千劫</p>
<p>　饮食衣服床卧具　　捣香杂香及名华</p>
<p>　若有一心叉十指　　等心自归一如来</p>
<p>　口自发言南无佛　　是功德福为最上</p>
<p>　一切众生皆成佛　　若有百劫供养者</p>
<p>　衣被饮食床卧具　　捣香杂香及名华</p>
<p>　若有正法欲倾危　　弃捐其身自投命</p>
<p>　若有一日常昼夜　　护是法者必超彼</p>
<p>　若有奉事十方佛　　及于缘觉诸声闻</p>
<p>　若有坚固此道心　　受斯要典诸法王</p>
<p>　一切经卷是道谛　　若诸如来如恒沙</p>
<p>　供养奉事诸如来　　若有手得是经卷</p>
<p>　其大辩才无等伦　　分别一句至亿劫</p>
<p>　智慧正义无有损　　若以是经为人说</p>
<p>　诸导师慧无边底　　计无有人与等者</p>
<p>　犹如江海不可尽　　闻是法者等若兹　</p>
<p>佛告贤者迦叶阿难弥勒重相嘱累。受之持之。讽诵学之。令普流布。示其同学及十方人。皆令蒙济。使不断绝。展转相教。展转相成。使不稽留。三宝不断。乃报佛恩。佛说如是。大神妙天子。及净居天子。弥勒菩萨。贤劫菩萨。及大迦叶。诸大弟子。天龙鬼神揵沓和。阿须伦。闻佛所说。莫不欢喜奉行。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>