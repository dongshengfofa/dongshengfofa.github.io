<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>优陀耶品第二十八</p>
<p>尔时世尊告优陀耶。佛本出家与父母誓。若得佛道还度父母。今已得佛道德已成。必当还国不违本誓。汝以神足经行虚空现其神变。乃如吾身已成大道。弟子尚尔。况佛威德巍巍无量。尔乃信受。优陀受教。神足飞行经游虚空。往到本国迦维罗卫。城上虚空现无数变。身上出水。身下出火。水不湿身。火无所伤。七现七没从东没地出于西方。西没东出。南没北出。北没南出。行空如鸟。没地如水。履水如地。王及臣民莫不欣喜。乃知道尊。于是颂曰</p>
<p>　佛从本所行　　生死无数变</p>
<p>　常愍蜎蜚类　　勤苦无量劫</p>
<p>　时坐佛树下　　还致本宿愿</p>
<p>　欢喜当听说　　难得数见闻</p>
<p>　适成佛道时　　辄降魔官属</p>
<p>　即坏生死本　　消爱欲无余</p>
<p>　佛念本生地　　意欲见亲族</p>
<p>　今听王头檀　　所说甚可悲</p>
<p>　比丘名优陀　　姿性能悦人</p>
<p>　佛遣使令行　　孚致消息来</p>
<p>　还入父王国　　以入宣佛意</p>
<p>　今王太子顾　　意欲还至宫</p>
<p>　优陀闻佛教　　即听受奉行</p>
<p>　因时于佛前　　变化随地形</p>
<p>　其身忽不见　　神足来入城</p>
<p>　乃至大王殿　　父王所坐前</p>
<p>　比丘优陀耶　　进现悦头檀</p>
<p>　变化若干品　　踊出父王殿</p>
<p>　净譬如莲华　　泥土尘不生</p>
<p>　父王见恐怖　　即问斯何灵</p>
<p>　将无是神祇　　地出何怪尔</p>
<p>　此形姓为谁　　本从何得来</p>
<p>　愿以开吾意　　令心疑结解</p>
<p>　从生至于今　　未曾睹是变</p>
<p>　太子本弃国　　求道度众生</p>
<p>　恭勤无数劫　　于今乃得成</p>
<p>　今王莫恐畏　　且宽意悦豫</p>
<p>　我以坏众恶　　为王太子使</p>
<p>　王闻太子问　　泪下如雨星</p>
<p>　十二年已来　　乃承悉达声</p>
<p>　今从吉祥至　　思寤如更生</p>
<p>　太子舍国位　　成道号何名</p>
<p>　出国坐六年　　精进现成佛</p>
<p>　号曰天中天　　三界尊第一</p>
<p>　本时在我国　　为作众宝殿</p>
<p>　刻镂诸妙饰　　于今室何如</p>
<p>　优陀耶答曰　　佛之真正微</p>
<p>　常坐于树下　　诸天来归趣</p>
<p>　吾子在宫时　　茵蓐布綩綖</p>
<p>　皆以锦绣成　　柔软有光泽</p>
<p>　龙妻奉宝床　　天帝贡袈裟</p>
<p>　不以好衣喜　　其心无增损</p>
<p>　在国好美食　　甘膳滋其味</p>
<p>　今所服食者　　安身何等类</p>
<p>　执钵行分卫　　福众无粗细</p>
<p>　咒愿布施家　　世世令安隐</p>
<p>　悉达寐卧时　　不敢妄呼觉</p>
<p>　鼓琴发歌音　　尔乃令寤起</p>
<p>　如来三昧定　　夙夜无眠觉</p>
<p>　释梵来劝助　　皆现稽首受</p>
<p>　在家杂香浴　　若干种众馨</p>
<p>　香香遍室中　　今用何所香</p>
<p>　八解三脱门　　洗浴除心垢</p>
<p>　其心净如空　　普安无恼忧</p>
<p>　悉达在家时　　捣若干杂香</p>
<p>　香熏其衣服　　清净无垢障</p>
<p>　戒定慧解度　　以为道德香</p>
<p>　熏于八难处　　世世度十方</p>
<p>　四品好床座　　以若干宝成</p>
<p>　重叠布众具　　以卧起其上</p>
<p>　四禅为床座　　意定无愦乱</p>
<p>　清净如莲花　　不着淤泥水</p>
<p>　在宫无数兵　　诸臣而宿卫</p>
<p>　左右常拥护　　目不见恶秽</p>
<p>　诸弟子众俱　　千二百五十</p>
<p>　菩萨无央数　　皆来稽首习</p>
<p>　本在家未出　　有四品好车</p>
<p>　象马牛羊步　　游行观四方</p>
<p>　五通为骖驾　　彻视洞听飞</p>
<p>　睹本见众心　　游观度生死</p>
<p>　子出行往返　　幢旄羽雕饰</p>
<p>　前后诸导从　　各执诸兵仗</p>
<p>　四等慈悲护　　恩慧仁爱庆</p>
<p>　普覆众厄难　　以严饰众生</p>
<p>　出时杂伎乐　　椎钟及鸣鼓</p>
<p>　观者悉填路　　前后不相容</p>
<p>　树下波罗奈　　椎鸣不死鼓</p>
<p>　拘邻等得道　　八万四千天</p>
<p>　九十六道伏　　其音闻三千</p>
<p>　众生莫不悦　　启受心皆明</p>
<p>　所领何国土　　人民为多少</p>
<p>　所化有几人　　悉为归伏不</p>
<p>　领三千大界　　训化诸群生</p>
<p>　十方不可称　　莫不蒙济度</p>
<p>　在国思正法　　助吾治万民</p>
<p>　动顺礼节训　　莫不承教闻</p>
<p>　佛解空本无　　舍于四颠倒</p>
<p>　靡不归伏者　　神静无为业</p>
<p>　佛与世无仇　　博无不备达</p>
<p>　汝言何不返　　一切皆自归</p>
<p>　正天下满人　　一人头若干</p>
<p>　一头若干舌　　舌解无数义</p>
<p>　合集恒沙人　　嗟叹佛功德</p>
<p>　恒沙劫不畅　　况我萤烛明　</p>
<p>王闻益悲喜叹曰。善哉善哉。阿夷言不妄说佛当来不。何日当至乎。优陀报曰。却七日到。王大踊跃。即敕群臣国中万民。吾往迎佛。导从威仪法转轮王。平治道路扫除令净。香汁洒地悬缯幡彩。竖其幢盖周遍国内。其所修治光饰尽宜。千乘万骑出四十里。往奉迎佛稽首归命。优陀耶前报王曰。本受佛教奉命见王。宣其意故。今还宣命。说王意旨。饥虚无量。欲见至尊稽首受法。并化万民咸蒙福庆。王曰。宜知是时勿复稽留</p>
<p>尔时优陀耶还来诣佛所。稽首足下以申王意。世尊及诸弟子。自期七日当还本国。王及臣民莫不欣悦。别来积年夙夜相念。饮食不甘。寝不能寐。饥虚日久计日度时。须世尊到已竟七日。于时大圣告诸弟子。明日当发至迦维罗卫见于父王。皆严整衣服携持应钵。梵释四王闻佛还国。皆来侍送。天雨香汁散华烧香。竖诸幢盖。四王诸天皆在前导。梵天侍右。帝释侍左。诸比丘众皆随佛后。诸天龙神华香伎乐。追于上侍。佛适进路先现瑞应。三千国土六反震动。百岁枯树皆生华实。诸枯竭溪涧自然泉出。王见此瑞知佛已来。即敕诸释种大臣百官。皆行诣佛散华烧香。竖诸幢幡鼓众伎乐。悉出迎佛。王遥见佛在于大众。如星中月。如日初出照于旸朝。如树华茂芬葩炽盛。巨身丈六相好严身。晃如金山。王睹悲喜。前稽首足下。离别弥时今乃相见。大臣百官皆稽首礼。即还入城足蹈门阃。地为大动。天雨众华乐器皆鸣。盲者得视。聋者得听。拘躄得行。病者得愈。哑者得言。狂者得正。偻者得申。若被毒者为毒不行。百鸟禽兽相和悲鸣。妇女珠环相掁作声。当尔之时。见此变化莫不欢喜。室宝藏者自然发出。中满珍琦。怀异心者皆共和同。等心叉手自归命佛。诸畜生类蒙其光润。皆得生天。怀妊母人蒙斯光明。苦痛微薄皆得在产。端正姝好。消淫怒痴无复尘劳。展转相视如父如母如兄如弟如子如身。地狱休息。饿鬼饱满。寻光来至归命世尊。皆发道意。王见佛巨身丈六相好光明体紫金色。诸根寂定如星中月。晃如金山。天帝梵王四王所奉。睹诸梵志。久在山中曝露身形。日炙风飘身体黑瘦。在佛边侍。犹如黑象在紫金山不能发起。显佛大德令一切悦。便敕国中诸豪族释。端正姝好颜貌殊异。选五百人出为沙门。侍佛左右。犹如凤凰在须弥山。亦如摩尼着水精器</p>
<p>时佛弟难陀亦作沙门。来下须发。时难陀有典监。作剃头师。前白佛言。人身难得。佛世难值。明时叵遇。今我丈夫及诸尊者识道至高不可限量。不慕世荣舍弃尊位。行作沙门。今我小节下劣靡逮。何所贪乐不出为道乎。唯佛愍哀济救三涂。没溺尘埃拔为沙门。佛言善哉。佛时便呼比丘来。头发则堕袈裟在身。即成沙门。礼诸沙门因随次坐。难陀在后作次第礼。到此沙门则住不礼。心自念是我家仆不能为礼。佛知告难陀。佛法大通举学前后。不在尊卑。犹如大海悉受万川四流不避污泥。执心如地。四大俱等。地水火风内外无异。其神空净。所著为名。宜弃自大。以法自将。乃应先圣无极道训。时难陀见佛教诲切至。事不得止。解了本无弃捐自大。下意作礼。天地大动众会咸叹。善哉为道等心。除自贡高而下卑心。感于天地为之大动。从是制法先学为长后学为小。法之常宜各无所限。无所诤讼。时佛入宫坐于殿上。王及臣民日日供养百种甘馔。佛说经法所度无量。俱夷携罗云来。稽首佛足瞻对问讯。久违侍觐旷废供养。时王眷属皆怀沉疑。太子损国十有二年。何从怀妊生子罗云。佛语父王告诸群寮。俱夷守节贞洁清净。无瑕疵也。设王不信今当现证。于时世尊化诸众僧皆使如佛。相好光明等无差异。于时罗云厥年七岁。俱夷即以指印信环。与罗云言。是汝父者以此与焉。罗云应时直前诣佛以印信环而授世尊。王及群臣咸皆欣踊。称言善哉。所见无量真佛子也。佛语父王及诸臣曰。从今已后无复怀疑。此吾之正子缘吾化生勿咎俱夷也。王王得道证。俱夷受戒净修梵行。宫人大小咸受戒法。月六斋岁三齐。奉持不懈。国内清宁风雨以节。时不越叙五谷登贱。民安其所。万邦黎庶咸来庆贺。道德滋茂如月之初。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>