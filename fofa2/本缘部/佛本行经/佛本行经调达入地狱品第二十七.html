<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经卷第六(一名佛本行赞传)</p>
<p>　　　　宋凉州沙门释宝云译</p>
<p>　　调达入地狱品第二十七</p>
<p>　佛天师世祐　　身心俱清净</p>
<p>　愍众诣江浴　　着澡衣而立</p>
<p>　尔时佛世尊　　始入清流江</p>
<p>　犹如日天子　　在天华浴池</p>
<p>　如祠金刚柱　　妙宝以挍饰</p>
<p>　譬天刻镂师　　众相悉明备</p>
<p>　佛世尊身形　　妙好亦如是</p>
<p>　此皆宿善行　　工匠所为作</p>
<p>　百福德相备　　宿善所印明</p>
<p>　或如然妙指　　晃昱或如言</p>
<p>　以说本善行　　佛形相如是</p>
<p>　水陆空中虫　　莫不愕然观</p>
<p>　各自舍怨慊　　皆慈心相向</p>
<p>　悉不相茹食　　住目于佛相</p>
<p>　视之无厌足　　时佛告阿难</p>
<p>　视此众生类　　皆共观佛相</p>
<p>　虽虫兽无慧　　不识别善恶</p>
<p>　观佛身相好　　如视镜中照</p>
<p>　已下善本种　　阿难报佛言</p>
<p>　唯然观调达　　燋然其身本</p>
<p>　释种子勤修　　学法能乘空</p>
<p>　为王阿阇世　　所事最上师</p>
<p>　受无极荣宠　　恭敬盛大器</p>
<p>　不审因何故　　欲变成恶器</p>
<p>　时佛告阿难　　广施博学问</p>
<p>　净行勤自守　　心怀恶行者</p>
<p>　是必不可保　　心恶习众恶</p>
<p>　忘失其善行　　自秽善根本</p>
<p>　愚人得荣禄　　甚以自庆喜</p>
<p>　但以招自杀　　犹如骡怀妊</p>
<p>　其以自消尽　　众善之根本</p>
<p>　无余一毛善　　可牵拔济出</p>
<p>　吾之爱众生　　慈加于一切</p>
<p>　投山入炽火　　救众苦危者</p>
<p>　不吝惜己身　　罗云是吾子</p>
<p>　调达山堆我　　是二等慈愍</p>
<p>　不久于王舍　　恶行斗斛满</p>
<p>　调达得重病　　种种方便救</p>
<p>　尽呼其弟子　　今可致我往</p>
<p>　诣摩竭国王　　是我旧亲友</p>
<p>　于是诸弟子　　方便舁致往</p>
<p>　其舆三桄折　　堕地可膝伤</p>
<p>　更易坐一舆　　舆诣王宫门</p>
<p>　行道逢种种　　诸不祥征应</p>
<p>　特牛吼来迎　　角抵地且行</p>
<p>　后脚跑地土　　扬尘坌辱之</p>
<p>　群乌于上鸣　　犹如人语声</p>
<p>　今汝所图计　　终不以谐偶</p>
<p>　到门即启王　　王命敕傍臣</p>
<p>　恶人是地分　　复来相惑耶</p>
<p>　反以恶烧我　　又复还自烧</p>
<p>　如雹害万物　　已寻消化尽</p>
<p>　还致罪物去　　吾等不宜见</p>
<p>　此亲所不用　　众人所弃舍</p>
<p>　拒逆佛世尊　　为祀吉祥天</p>
<p>　若入无择狱　　恐连曳吾等</p>
<p>　其有敬重吾　　及自爱身者</p>
<p>　速逐使出朝　　恶复闻见是</p>
<p>　吾每叹佛德　　从天师求愿</p>
<p>　誓所生之处　　莫与恶友俱</p>
<p>　侍臣敕朝师　　速逐遣罪人</p>
<p>　调达谄意思　　为饰诸弟子</p>
<p>　如吾自思惟　　唯佛于吾亲</p>
<p>　能相济厄耳　　余无可恃者</p>
<p>　速致吾诣佛　　堕者还依本</p>
<p>　如坠因地起　　地故载育之</p>
<p>　诸弟子谓之　　师误失无限</p>
<p>　怀恶意向佛　　犯种种罪过</p>
<p>　调达疑怖言　　吾虽犯负佛</p>
<p>　不犯舍恶人　　善者故不怙</p>
<p>　于是其弟子　　见师以如是</p>
<p>　畏调达之故　　便速舆出去</p>
<p>　震动王舍城　　众人大集观</p>
<p>　时催逐调达　　解所怀疑结</p>
<p>　见调达遭厄　　颜色甚憔悴</p>
<p>　每行恶不呰　　今乃获祸对</p>
<p>　如海船欲覆　　垂入摩竭口</p>
<p>　犹如大幢倾　　临坠强于地</p>
<p>　危譬屠家羊　　喻天福尽应</p>
<p>　调达危如是　　垂入死门口</p>
<p>　如日盖山荫　　渐速普覆地</p>
<p>　调达恶行荫　　追逐覆不置</p>
<p>　城中诸观人　　见其如是应</p>
<p>　各各转相谓　　若干异同群</p>
<p>　痛哉视世恶　　合偶卒永离</p>
<p>　何智当贡高　　于其恶生死</p>
<p>　此则是由来　　变现妭怪者</p>
<p>　令摩竭国王　　迷惑为逆恶</p>
<p>　每乘金宝车　　光曜如天帝</p>
<p>　将从状如天　　王趣出临观</p>
<p>　若来入宫时　　每现从空下</p>
<p>　所食之御厨　　吹五百烧器</p>
<p>　在阿阇世膝　　变已作婴儿</p>
<p>　现戏吮王唾　　王意终不厌</p>
<p>　王每常敬待　　谓之胜于佛</p>
<p>　游逐不停门　　一何可怜伤</p>
<p>　此今意退没　　怀苦惑无智</p>
<p>　欲往见世尊　　悔己过向佛</p>
<p>　今甚怀恼热　　躁扰自投掷</p>
<p>　不久于阿鼻　　当受诸苦痛</p>
<p>　或言情性恶　　或言用贵为</p>
<p>　不见佛受法　　及于贤圣众</p>
<p>　不自护己身　　亦不护余人</p>
<p>　学不虑今世　　亦不顾后世</p>
<p>　咄荣禄甚苦　　咄多求亦苦</p>
<p>　凡未见谛者　　无一可恃怙</p>
<p>　愚痴甚垢恶　　覆蔽一切眼</p>
<p>　爱着大苦痛　　普诳惑世间</p>
<p>　以虚遘向王　　怀慊烧坏人</p>
<p>　嫉佞侵损他　　恶如阎罗王</p>
<p>　宿对便来至　　以力强牵曳</p>
<p>　王不遣人助　　亦无来救者</p>
<p>　如为称悦人　　不虑已后时</p>
<p>　举价广轻用　　财债皆滋倍</p>
<p>　债主急迫切　　诸共衣费者</p>
<p>　皆驰弃藏避　　今停当独偿</p>
<p>　于是甚劳苦　　致到舍卫城</p>
<p>　舍卫城中人　　集会观调达</p>
<p>　男女诸大小　　空舍皆驰走</p>
<p>　大聚无央数　　随逐调达行</p>
<p>　人展转相谓　　弊怨重地上</p>
<p>　每施恶于佛　　强颜而无惭</p>
<p>　云何欲见佛　　中有覆面者</p>
<p>　损耗之积聚　　是不宜观见</p>
<p>　有甚惊悚者　　或悲怜伤之</p>
<p>　或悲叹堕泣　　或有默立视</p>
<p>　或有称叹佛　　慈心之功德</p>
<p>　故能含容受　　如是毒恶物</p>
<p>　其弟子劳疲　　小住顿息曰</p>
<p>　是地之重担　　奈何堪胜之</p>
<p>　适小停于地　　众人悉围绕</p>
<p>　死应之表识　　渐渐为之现</p>
<p>　斯须地震动　　响遍国界言</p>
<p>　吾不胜恶人　　如觉悟世间</p>
<p>　于是虚空中　　有大雷震动</p>
<p>　又有若干种　　可畏恶音响</p>
<p>　诸天告祇洹　　恶行来在近</p>
<p>　故地动声云　　示其恶缘对</p>
<p>　不胜恶行者　　阿难前白佛</p>
<p>　云调达来至　　求欲见世尊</p>
<p>　时佛以梵音　　而告阿难曰</p>
<p>　调达罪厚重　　不能来见吾</p>
<p>　假随蓝风吹　　不能令动来</p>
<p>　正使龙索引　　龙绝不可动</p>
<p>　佛说决定言　　调达不见吾</p>
<p>　即时战汗出　　颜色即变恶</p>
<p>　犹如金翅鸟　　欲搏食龙王</p>
<p>　为死所捉持　　战动不自止</p>
<p>　见阎王使召　　怖恐无所识</p>
<p>　地开如鱼口　　火塞满其中</p>
<p>　张口甚可畏　　如欲吞调达</p>
<p>　火炎拔如舌　　煜煜舐其身</p>
<p>　热火所缠綶　　牵曳向恶趣</p>
<p>　高举其两手　　大声呼称佛</p>
<p>　呜呼天中天　　众生所恃怙</p>
<p>　每怀慈愍心　　于一切众生</p>
<p>　我愚虽过失　　仁善不改动</p>
<p>　如须弥山王　　风终不能摧</p>
<p>　慈爱无限量　　称世光见照</p>
<p>　若蒙尊晖晖　　冀待小停息</p>
<p>　以悟三千界　　梵音见告语</p>
<p>　缘是深妙声　　得脱地狱苦</p>
<p>　愿得佛世尊　　着足之尘土</p>
<p>　戴之于顶上　　或必有所济</p>
<p>　世尊不自来　　愿遣余弟子</p>
<p>　舍利弗目连　　迦叶阿那律</p>
<p>　幸趣遣此等　　唯弟贤阿难</p>
<p>　骨肉族不远　　如何便相舍</p>
<p>　兄弟相恼苦　　众僧亦复尔</p>
<p>　王以下群臣　　知识及宗亲</p>
<p>　余唯有恶对　　终不舍远我</p>
<p>　不得小动离　　如影随其形</p>
<p>　人众满地上　　诸天塞虚空</p>
<p>　皆住观调达　　宛转毒痛中</p>
<p>　犹如两力士　　对共捔力斗</p>
<p>　宿对之力士　　众中擒调达</p>
<p>　天人同声唤　　宠禄今安在</p>
<p>　善恶报彰显　　为火所牵曳</p>
<p>　时无央数人　　悚然畏恶对</p>
<p>　佛尚不能救　　何况其余者</p>
<p>　称佛屈己礼　　彻骨自归命</p>
<p>　未及说半言　　便为火所缠</p>
<p>　火如璎珞像　　遍布其身体</p>
<p>　奄忽便没去　　如饿鱼所吞</p>
<p>　忽至无择狱　　于是鬼狱卒</p>
<p>　头然甚可畏　　力大身如山</p>
<p>　怀毒甚嗔恚　　捷疾寻来至</p>
<p>　如金鸟取龙　　共来接擎去</p>
<p>　以燃热铁索　　反缚其两臂</p>
<p>　牵曳骂数过　　将来启阎罗</p>
<p>　此则是世间　　凶暴弊恶物</p>
<p>　怀慊嫉虚谄　　反戾逆正理</p>
<p>　记恶不反覆　　不慈勤为恶</p>
<p>　主求人长短　　无惭广结怨</p>
<p>　强专独权势　　耗乱越分理</p>
<p>　是法言非法　　非法言是法</p>
<p>　寂灭之川谷　　慧宝体充满</p>
<p>　佛之须弥山　　斯放石欲坏</p>
<p>　定意清净水　　贤圣众海渊</p>
<p>　本清澄且深　　此耗令扰浊</p>
<p>　无辜生怨杀　　莲花比丘尼</p>
<p>　拔尽善根本　　悉令无有余</p>
<p>　冥如野云雾　　众善日损缩</p>
<p>　喻之月垂竟　　消转尽晦闇</p>
<p>　积罪地所吞　　今至恶对口</p>
<p>　王宜处其罪　　罪重叵散放</p>
<p>　王闻其所启　　求处当以法</p>
<p>　尽恚呵折之　　与决了言教</p>
<p>　咄尔族姓贵　　乃为下贱事</p>
<p>　甘蔗王苗裔　　汝唐丧失之</p>
<p>　汝为狂迷耶　　乃作是大过</p>
<p>　垂饮翻甘露　　自吞其害毒</p>
<p>　为是反戾事　　欲啮吾杖乎</p>
<p>　欲吞天帝杵　　欲手持空耶</p>
<p>　汝为欲缚束　　躁动性散风</p>
<p>　将欲为是事　　故极意造恶</p>
<p>　汝欲以手掌　　障蔽佛日光</p>
<p>　复欲以一指　　举佛之须弥</p>
<p>　汝欲饮大海　　令竭无有余</p>
<p>　事至自牢强　　语已呼狱卒</p>
<p>　便为所可作　　鬼卒大叫呼</p>
<p>　罪人皆大惊　　展转自谓言</p>
<p>　行恶者今至　　缘是恶物故</p>
<p>　当益加我等　　若干种苦毒</p>
<p>　都来趣会此　　共毒治恶物</p>
<p>　剥皮臼捣磨　　生脍而杀之</p>
<p>　消散其身体　　鬼卒如所说</p>
<p>　毒治令备悉　　逼见诸苦痛</p>
<p>　狱鬼以烧然　　铁括强括口</p>
<p>　洋铜灌其咽　　次啖烧铁丸</p>
<p>　都合诸地狱　　其中处楚毒</p>
<p>　就于无择中　　加害于调达</p>
<p>　无择狱烧治　　与罪人俱受</p>
<p>　调达私罪对　　响响竞来现</p>
<p>　大有金刚山　　炎出甚热炽</p>
<p>　堕调达头上　　令身碎如尘</p>
<p>　山如有识嗔　　恒自起自堕</p>
<p>　声似唱和言　　深策碎其骨</p>
<p>　罪人闻是声　　皆恐怖惊张</p>
<p>　奔波星散走　　无地可匿藏</p>
<p>　覆眼面拍地　　大呼相谓言</p>
<p>　行恶一何剧　　令俱受毒痛</p>
<p>　恶者今来到　　负重剧殃对</p>
<p>　以是恶物故　　益我等痛怖</p>
<p>　调达毒痛狂　　谓诸罪人言</p>
<p>　毒痛普尔也　　于我独剧乎</p>
<p>　狱中诸守鬼　　答骂调达言</p>
<p>　且听弊恶物　　于短逆暴物</p>
<p>　一切智药光　　法宝慧众多</p>
<p>　佛十八岩谷　　慈悲之渊池</p>
<p>　佛山妙如是　　汝以山堆之</p>
<p>　以是殃罪故　　诸山雨汝上</p>
<p>　自然金刚山　　雨调达头首</p>
<p>　山岩父燋杵　　淋雨无断绝</p>
<p>　锻其身碎末　　寻还生如故</p>
<p>　于是复叫呼　　惊动地狱中</p>
<p>　石象有百足　　譬一由延山</p>
<p>　黑如冥雾云　　疾踰劫尽风</p>
<p>　鸣吼如雷震　　调达见惊怖</p>
<p>　失声大叫呼　　便说是言曰</p>
<p>　汝等何恶剧　　以象相逼迫</p>
<p>　来欲相怖死　　今来相践蹈</p>
<p>　狱鬼问之曰　　识践汝者不</p>
<p>　汝以象恐怖　　故罪象践汝</p>
<p>　斯须复更有　　地狱铁身鬼</p>
<p>　形状大如山　　各负然铁杵</p>
<p>　譬方一由延　　来至调达所</p>
<p>　举五百铁杵　　次下调达上</p>
<p>　捣碎调达身　　犹如小蚁虫</p>
<p>　狱鬼恚骂曰　　是罪何足言</p>
<p>　汝碎得道人　　莲华女之首</p>
<p>　坐犯是罪殃　　杵今舂汝头</p>
<p>　复有然铁车　　然炭以牛驾</p>
<p>　臂脚各系车　　分以为两分</p>
<p>　打车各自去　　分裂调达身</p>
<p>　车各分其身　　毒痛不可言</p>
<p>　狱鬼复骂曰　　今始车裂汝</p>
<p>　分以为两分　　甫当裂汝身</p>
<p>　八十六千万　　汝坐诽圣众</p>
<p>　别以此两部　　故今裂汝身</p>
<p>　调达叫声彻　　红华狱如向</p>
<p>　瞿和离识声　　寻便骂詈言</p>
<p>　宁遭炽火烧　　若利剑中毒</p>
<p>　恶贼虺蟒蛇　　莫遇恶邪友</p>
<p>　施方便求助　　可脱斯诸祸</p>
<p>　恶友无方便　　致止宿地狱</p>
<p>　以遭狱守鬼　　无逮解脱路</p>
<p>　四种之方便　　其术不复行　</p>
<p>　捐名称譬　　如日竭水　　消众善行</p>
<p>　如火焚野　　伤智慧明　　犹花遇霜</p>
<p>　秽坏禁戒　　净意之香　</p>
<p>　障蔽心之明　　犹月如遭蚀</p>
<p>　调达以友根　　于我为毒怨</p>
<p>　狱卒加毒治　　甚痛大叫呼</p>
<p>　调达识声闻　　瞿和离声耶</p>
<p>　鬼卒逆骂曰　　地狱之火烬</p>
<p>　入他罪科中　　何须复问为</p>
<p>　缘汝恶友行　　强致绀花狱</p>
<p>　以邪反逆道　　堕堑受艰难</p>
<p>　汝为恶船师　　将导入洄澓</p>
<p>　长终始回旋　　永不知出路</p>
<p>　调达怀痛曰　　瞿和离已至</p>
<p>　我余诸亲友　　皆到地狱耶</p>
<p>　弊友一何剧　　导我至恶道</p>
<p>　以皆执随我　　来止宿地狱</p>
<p>　佛弟子目连　　神足得自在</p>
<p>　慈愍三恶道　　行因见调达</p>
<p>　见王阿阇世　　王稽首敬礼</p>
<p>　尊目犍连足　　已便问之曰</p>
<p>　承王恶道观　　唯师愿说之</p>
<p>　颇见恶调达　　受苦痛何类</p>
<p>　目连答王言　　调达之所受</p>
<p>　苦痛甚兼备　　难可仓卒陈</p>
<p>　有八大地狱　　狱有十六城</p>
<p>　百二十八狱　　合此诸楚痛</p>
<p>　独一阿鼻痛　　喻此诸狱苦</p>
<p>　苦无须臾安　　故名无择狱</p>
<p>　受苦甚弊恶　　毒痛重余者</p>
<p>　又偿私别罪　　终无休息时</p>
<p>　十六盛火炎　　缠绕其身体</p>
<p>　为诸苦痛箭　　所射之准的</p>
<p>　如尔时阎王　　具责数调达</p>
<p>　狱卒重骂詈　　悉以向王说</p>
<p>　王闻心悚然　　举体衣毛竖</p>
<p>　惊意向目连　　叉手而倾屈</p>
<p>　王心即时萎　　如花如狱火</p>
<p>　目泪交其面　　譬芙蓉得雨</p>
<p>　怀恐怖且悲　　向于目犍连</p>
<p>　自责己由来　　所作之不善</p>
<p>　咄心可知惭　　免难远恶友</p>
<p>　今悔策千万　　如策进良马</p>
<p>　意譬如麻油　　值香则便香</p>
<p>　得臭则受臭　　汝心亦复然</p>
<p>　目连告王曰　　觉悔最第一</p>
<p>　悔责病津液　　佛良医能愈</p>
<p>　王闻其告教　　甚怖畏地狱</p>
<p>　唯恃赖于佛　　如病归良医</p>
<p>　敕立宝楼观　　挍以众琦妙</p>
<p>　如天善法殿　　四宝为栏楯</p>
<p>　四方宝梯陛　　四方四浴池</p>
<p>　以四宝为花　　种种微妙好</p>
<p>　于上饰宝树　　诸王尽技巧</p>
<p>　法忉利释宫　　如天昼度树</p>
<p>　于下设高座　　如忉利天帝</p>
<p>　右昼度树下　　释之大御座</p>
<p>　王请佛至宫　　佛出如日现</p>
<p>　奋千妙光明　　王躬自出迎</p>
<p>　四宝幢盖幡　　花香众[仁-二+(敲-高)]乐</p>
<p>　种种奇妙珍　　敬意奉迎佛</p>
<p>　即时普震击　　二十亿众鼓</p>
<p>　天人普散花　　如雨遍覆地</p>
<p>　佛即时来至　　上殿坐高座</p>
<p>　犹如梵天音　　处第一梵宫</p>
<p>　王无量敬意　　形容甚微妙</p>
<p>　犹如日宫殿　　处在须弥侧</p>
<p>　手执金澡瓶　　以手灌佛手</p>
<p>　如来敷藕花　　相轮皎然明</p>
<p>　王手奉肴馔　　百味甘饭食</p>
<p>　其香洁清净　　如天善施食</p>
<p>　佛与诸弟子　　饭食已毕讫</p>
<p>　澡漱手涤钵　　清净如佛意</p>
<p>　楼观殿高显　　人众亿无数</p>
<p>　如诸天观佛　　于昼度树宫</p>
<p>　天帝怀愁惨　　与诸天俱来</p>
<p>　自观当降神　　受形于驴胎</p>
<p>　王怀惨犹如　　谛见地狱苦</p>
<p>　摩竭大国王　　与诸婇女俱</p>
<p>　服饰甚绮丽　　晃煜如云电</p>
<p>　翼从王而来　　敬意稽首佛</p>
<p>　或持杂宝花　　或持金银花</p>
<p>　金粟或银粟　　种种杂珍宝</p>
<p>　又复有诸女　　手执金银器</p>
<p>　皆盛满泽香　　及吉祥宝瓶</p>
<p>　以杂名香汁　　洒地令掩尘</p>
<p>　若干杂色花　　散普遍覆地</p>
<p>　以诸名衣服　　杂宝之璎珞</p>
<p>　皆脱以惠施　　地成大积聚</p>
<p>　王与大众人　　身投于佛前</p>
<p>　佛慈护众生　　愿垂覆恶类</p>
<p>　佛见诸天人　　心皆怀悚然</p>
<p>　大众数亿千　　皆愿欲得度</p>
<p>　即时为之说　　微妙深法要</p>
<p>　四谛之甘露　　解脱决定法</p>
<p>　有六亿众生　　解谛见道迹</p>
<p>　余无数众生　　皆发大道意　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>