<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经忆先品第二十二</p>
<p>　于是天中天　　诸天世人师</p>
<p>　在于大王境　　摩竭之国土</p>
<p>　游止竹林园　　思忆往古世</p>
<p>　光明益显好　　犹如盛火祠</p>
<p>　佛弟性慈仁　　厥名曰阿难</p>
<p>　见佛光明盛　　即行诣佛所</p>
<p>　叉手下右膝　　敬意白佛言</p>
<p>　唯愿天中天　　决心之所疑</p>
<p>　未曾见光明　　如今之晖耀</p>
<p>　唯愿一切智　　说光明因缘</p>
<p>　于是佛告已　　微妙八种声</p>
<p>　谛听吾今说　　光明之因缘</p>
<p>　吾自忆前世　　施无数众生</p>
<p>　供养千数佛　　种种所须给</p>
<p>　学无数圣典　　盛祠祀无数</p>
<p>　难可施与者　　大施与无吝</p>
<p>　忆念往古时　　大象如白山</p>
<p>　势力胜邻敌　　吾以用惠施</p>
<p>　以心所爱重　　二子用施人</p>
<p>　毛孔皆血出　　吾时名甚爱</p>
<p>　象马车乘女　　种种用惠施</p>
<p>　施八万四千　　金角黄牸牛</p>
<p>　金器盛银粟　　满其所受量</p>
<p>　吾名为知时　　大施十二年</p>
<p>　弊恶婆罗门　　来从吾索头</p>
<p>　时诸天若干　　欲固遮梵志</p>
<p>　吾归晓诸天　　莫违本所愿</p>
<p>　时王名月光　　今充吾所侥</p>
<p>　复有婆罗门　　来从吾索眼</p>
<p>　不逆即许与　　体所爱之目</p>
<p>　为王名善目　　因是发大愿</p>
<p>　今以目施与　　愿后成慧明</p>
<p>　又复更异时　　鸽飞来趣我</p>
<p>　为鹰所迸逐　　飞住吾膝上</p>
<p>　吾尽割体肉　　恣以足鹰意</p>
<p>　不以来归鸽　　与鹰使为食</p>
<p>　吾以病人故　　割已体上肉</p>
<p>　食肉三七日　　其重病得瘳</p>
<p>　又为普施王　　名为大力士</p>
<p>　昔除众生病　　今灭其尘劳</p>
<p>　又吾前世时　　以身惠施人</p>
<p>　别卖可爱子　　又别卖吾妻</p>
<p>　卖吾与恶人　　敕吾令杀害</p>
<p>　吾时名焰月　　不杀没己命</p>
<p>　吾剥皮为施　　缠叠为灯炷</p>
<p>　同时然灯炷　　与身炎皆炽</p>
<p>　王名坚金刚　　其耐痛无比</p>
<p>　以是求一愿　　举足以成佛</p>
<p>　以身与虎狼　　地六反震动</p>
<p>　因此勇猛意　　超度过九劫</p>
<p>　曾以一善施　　主地尽四海</p>
<p>　前为转轮王　　号名曰大天</p>
<p>　始建王风教　　率以十善行</p>
<p>　弃舍四方域　　剃头修净行</p>
<p>　又为普地主　　号名曰尊帝</p>
<p>　于是地上立　　八万四千城</p>
<p>　时为此诸城　　部分境界已</p>
<p>　八万四千王　　俱出剃头学</p>
<p>　曾为王多求　　贪欲狂迷惑</p>
<p>　越度大海表　　求土地人民</p>
<p>　吾时为梵志　　大智名上度</p>
<p>　将顺教是王　　还其正志思</p>
<p>　曾为白象王　　如日甚姝好</p>
<p>　六牙甚可爱　　弈弈有光明</p>
<p>　猎师贪牙故　　箭射中其心</p>
<p>　便自拔牙与　　心不起恚乱</p>
<p>　净施王游猎　　因至深山中</p>
<p>　闭群鹿二王　　置于深谷厩</p>
<p>　以一妊母鹿　　鹿王代就死</p>
<p>　使普境野畜　　无复恐患忧</p>
<p>　有国忽父母　　害杀长老者</p>
<p>　吾尊奉孝养　　地穴济父母</p>
<p>　天空中问义　　父教吾决答</p>
<p>　断众生倒见　　济令不堕狱</p>
<p>　大蟒闭贾客　　围绕置中央</p>
<p>　吾时缘宿行　　生为师子王</p>
<p>　发象为力势　　踏蟒即令死</p>
<p>　济五百客命　　安隐得归家</p>
<p>　佛尔时说此　　生经五百章</p>
<p>　三千大千界　　普六反震动</p>
<p>　有亿众生类　　皆发大道意</p>
<p>　又有亿众生　　各证以四道</p>
<p>　上世贤智士　　不可称奇异</p>
<p>　菩萨发勇猛　　施舍其躯命</p>
<p>　从乞求者意　　终无所违逆</p>
<p>　功德得自在　　万物及躯命</p>
<p>　丛残短寿命　　是乃可为奇</p>
<p>　尘劳所缠裹　　怀恶盛迷惑</p>
<p>　能以慈悲力　　钩还具恶心</p>
<p>　能舍所爱重　　财宝及躯命</p>
<p>　众生有豪尊　　世得自在者</p>
<p>　应为恶之时　　自制而不为</p>
<p>　昼夜行众善　　以休息其意</p>
<p>　缘是自劝进　　志愿在佛道　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>