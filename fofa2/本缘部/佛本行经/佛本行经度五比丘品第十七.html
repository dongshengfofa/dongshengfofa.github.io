<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经卷第四(一名佛本行赞传)</p>
<p>　　　　宋凉洲沙门释宝云译</p>
<p>　　度五比丘品第十七</p>
<p>　敬顺于佛　　意无差别　　吾愍汝等</p>
<p>　令离罪咎　　佛于世间　　普施以善</p>
<p>　以平等慈　　犹如赤子　　其有慢意</p>
<p>　侍是师者　　其人受[億-音+(夫*夫)]　　如违慈父</p>
<p>　于是五人　　同声对曰　　修甚苦勤</p>
<p>　无所克致　　意退从安　　放恣其情</p>
<p>　何由致道　　愿示其意　　犹如有人</p>
<p>　撽压沙水　　唐劳其力　　终不得苏</p>
<p>　譬人[穀-禾+牛]牛　　舍乳[穀-禾+牛]角　　以其行[億-音+(夫*夫)]</p>
<p>　终不得乳　　缘灯光明　　以除晦冥</p>
<p>　亦不以水　　恶骂利刀　　如是厚重</p>
<p>　愚痴闇冥　　以智慧灯　　终不以余</p>
<p>　犹如盛火　　得风吹动　　烧然干薪</p>
<p>　终不休灭　</p>
<p>　人纵情意　　迷惑六欲　　尘劳秽行</p>
<p>　终不损灭　　盛炎虽灭　　余有少火</p>
<p>　终不舍本　　烧燋之性　　意虽精微</p>
<p>　故有余识　　觉有识苦　　尔乃了谛</p>
<p>　当求无生　　无老无病　　又无有死</p>
<p>　地水火风　　无前无后　　无中无动</p>
<p>　思求是处　　觉灭度苦　　八贤圣路</p>
<p>　可以逮致　　是以觉道　　及其方便</p>
<p>　不以觉了　　八贤圣路　　故迷世间</p>
<p>　颠倒轮转　　当觉是苦　　次相承侍</p>
<p>　先除苦原　　恩爱欲缚　　勤加克修</p>
<p>　八贤圣路　　当以泥洹　　寂灭为证</p>
<p>　应觉觉苦　　除爱欲着　　以灭为证</p>
<p>　修圣路者　　因是立行　　其事具成</p>
<p>　吾当尔时　　逮睹黠眼　　明达四谛</p>
<p>　以是四谛　　为是五人　　三明解脱</p>
<p>　以坚金刚　　正法慧杵　　坏碎五人</p>
<p>　尘劳之山　　亿宝始初　　觉正谛法</p>
<p>　八万诸天　　时俱解脱　　地上天龙</p>
<p>　鬼神俱叹　　转上法轮　　何甚快哉</p>
<p>　善修禁戒　　辐甚牢致　　调良寂灭</p>
<p>　辋博周匝　　精勤志介　　毂处中央</p>
<p>　为天人转　　未转之轮　　鬼神叹声</p>
<p>　上冲于天　　周遍天上　　乃至梵宫</p>
<p>　诸天始得　　闻是音声　　因是发意</p>
<p>　来诣佛所　　当其始转　　正法轮时</p>
<p>　天龙人鬼　　海神皆喜　　即雨天花</p>
<p>　不可称计　　众生蒙赖　　从苦得安</p>
<p>　梵天请佛　　乞转法轮　　众生得度</p>
<p>　于今不息　　是之福报　　皆归梵天</p>
<p>　是故称号　　梵福第一　　其初始转</p>
<p>　法轮之时　　佛以甘露　　先饮五人</p>
<p>　愿使众生　　速转法轮　　如佛世尊</p>
<p>　说法度人　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>