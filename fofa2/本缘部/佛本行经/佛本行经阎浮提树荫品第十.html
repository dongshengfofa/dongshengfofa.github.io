<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经阎浮提树荫品第十</p>
<p>　菩萨于是时　　心怀惨然还</p>
<p>　过到游观园　　德曜犹天帝</p>
<p>　诸仙圣之王　　不以女色惑</p>
<p>　时见农田夫　　兴功耕犁作</p>
<p>　践截蠕动虫　　即起悲痛心</p>
<p>　如亲伤赤子　　恺然而长叹</p>
<p>　去其树不远　　伏藏忽出现</p>
<p>　辟方一由旬　　七宝光盈满</p>
<p>　将从喜踊跃　　取金画宝器</p>
<p>　铭题古王号　　某器某王造</p>
<p>　太子省铭题　　过去转轮王</p>
<p>　八万四千代　　展转相承习</p>
<p>　视其七宝积　　如见毒蛇虺</p>
<p>　回顾花光颜　　倾屈敬先代</p>
<p>　泣出绀色睫　　雨于花容颜</p>
<p>　即举普慈目　　仰广视空中</p>
<p>　发情哀梵音　　敕其左右曰</p>
<p>　往古诸释尊　　雄猛世憍慢</p>
<p>　舍国名天位　　空独至何方</p>
<p>　赋役劳四域　　积聚无央数</p>
<p>　土地国宝藏　　故字其主无</p>
<p>　心思计无常　　趣阎浮树下</p>
<p>　即举金刚膊　　置金色[月*坒]上</p>
<p>　坐思坚不动　　聚意专一定</p>
<p>　观起灭合散　　逮得一定住</p>
<p>　如江河沙数　　诸佛不共意</p>
<p>　九恼江流浊　　以珠能使清</p>
<p>　于一切众生　　慈心弹指顷</p>
<p>　福无限无量　　慈加众生故</p>
<p>　复起慈愍心　　欲安众苦患</p>
<p>　谛察见一切　　平等逮一禅</p>
<p>　弃诸欲恶法　　寻得欢喜解</p>
<p>　乃至第四禅　　及无量清净</p>
<p>　日时转向夕　　诸树荫移徙</p>
<p>　唯阎浮树影　　如盖覆太子</p>
<p>　犹人识恩养　　宿行报不舍</p>
<p>　荫不离太子　　如报不舍对</p>
<p>　释种王闻之　　腾至如师子</p>
<p>　见子处树下　　犹如云中日</p>
<p>　情喜怀踊跃　　愕然不自胜</p>
<p>　慈目垂泣视　　礼足悲声叹</p>
<p>　以无量敬意　　如是今再礼</p>
<p>　愿国土有德　　莫生舍弃去</p>
<p>　普怀喜踊跃　　犹如侥天福</p>
<p>　幸莫弃愚迷　　失侥坠罪冥</p>
<p>　子是世间德　　显古先人号</p>
<p>　一切所恃赖　　诸释中之雄</p>
<p>　是吾之身命　　诸女之欲天</p>
<p>　众生之梵天　　普命之自在</p>
<p>　莫夺吾等命　　犹如强敌王</p>
<p>　王爱子不觉　　悲惨且还宫</p>
<p>　王去后不久　　太子从禅觉</p>
<p>　闻空中有声　　三天于上问</p>
<p>　天人之导师　　愿听我等言</p>
<p>　愿尊可时出　　从无央数劫</p>
<p>　名色二支分　　周遍于五道</p>
<p>　根萌至于有　　甚大而坚固</p>
<p>　今以智慧犁　　反生死树原</p>
<p>　爱深广渊池　　乱想如鱼游</p>
<p>　回覆迷牢着　　嫉恚驶流波</p>
<p>　第二天所启　　以清净敬意</p>
<p>　可乘进浮舟　　度尘劳海岸</p>
<p>　第三天启言　　种山憍慢岩</p>
<p>　邪见之深坑　　嫉恚之绝崖</p>
<p>　病死之川谷　　倾邪而屈曲</p>
<p>　以慧金刚杵　　坏破众苦山</p>
<p>　闻已从坐起　　晃耀如金山</p>
<p>　雄步臂佣平　　声如云雷音</p>
<p>　目如绀莲叶　　面容如月盛</p>
<p>　厌家乐无为　　意但思欲出</p>
<p>　如师子被箭　　伤心还入宫</p>
<p>　行诣父王宫　　白净之殿前</p>
<p>　跪叉手自启　　唯愿听所陈</p>
<p>　欲得舍家出　　述修古圣业</p>
<p>　合会必有离　　谁能依久存</p>
<p>　王闻其所启　　心如动水月</p>
<p>　感噎不能言　　良久乃发声</p>
<p>　唯莫怀此意　　非是卿出时</p>
<p>　年始初美盛　　不宜居山泽</p>
<p>　今正是吾时　　舍位入法律</p>
<p>　以卿有德子　　幸应践荣位</p>
<p>　地祇怀悕望　　求转轮圣王</p>
<p>　释种因卿显　　汝不宜禅位</p>
<p>　因以深重声　　而报父王曰</p>
<p>　愿尊以四事　　为己之保任</p>
<p>　使病不侵强　　老不夺盛壮</p>
<p>　死是普世患　　令莫窃寿命</p>
<p>　盛事不坏败　　如是为四事</p>
<p>　若必能保任　　便可无忧住</p>
<p>　不行诸山泽　　泰然治国民</p>
<p>　王曰此四事　　无能保任者</p>
<p>　卿应食国位　　无有不顺理</p>
<p>　居位可修法　　致得无为道</p>
<p>　七宝为首冠　　宝服光耀体</p>
<p>　众好自荣恣　　如欲界天子</p>
<p>　皆居临王位　　自致得解脱</p>
<p>　有王名力胜　　有王名不迷</p>
<p>　有王名识知　　有王名武力</p>
<p>　此等居王位　　逮得解脱灭</p>
<p>　如是但居国　　两得无所失</p>
<p>　于意得自在　　及乃国土地</p>
<p>　无能妨废者　　必当速成办</p>
<p>　吾愿以五服　　容饰驾授卿</p>
<p>　沐卿宝盖下　　吾乃居山泽</p>
<p>　太子执谦敬　　而报父王曰</p>
<p>　若不可保任　　愿莫见固遮</p>
<p>　虽是真金舍　　失火当避走</p>
<p>　智者不宜遮　　逃灾避火者</p>
<p>　当觉真金舍　　及与自在俱</p>
<p>　虽快三火炽　　不当舍逃乎</p>
<p>　又有清浴池　　芙蓉甚充满</p>
<p>　中有裹蜾[虫*宿]　　不可舍弃耶</p>
<p>　手执持老弓　　甚强停调利</p>
<p>　射以病苦箭　　发着终不失</p>
<p>　堕宿对之围　　阎王常所猎</p>
<p>　何愚当立待　　可来快射我</p>
<p>　若有人畏空　　方方逃避走</p>
<p>　所到见虚空　　怖不知所趣</p>
<p>　如是于五趣　　无常普周遍</p>
<p>　欲至无畏方　　是不宜故遮</p>
<p>　于时释尊王　　默然不加报</p>
<p>　手自牵子手　　晓喻欲令起</p>
<p>　即敕诸傍臣　　增伎乐牢守</p>
<p>　于时圣太子　　入宫自消息　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>