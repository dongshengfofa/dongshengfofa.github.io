<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经瓶沙王问事品第十三</p>
<p>　于是车匿　　将马去后　　寂然灭意</p>
<p>　详雄猛步　　如师子王　　裂坏众网</p>
<p>　专心一向　　乐居山泽　　形体巍巍</p>
<p>　目明普视　　入林树间　　如日入云</p>
<p>　虽独游行　　德如大众　　众善内着</p>
<p>　外福始友　</p>
<p>　行且自思惟　　不宜着彩服</p>
<p>　忽见释化作　　猎师被袈裟</p>
<p>　太子因语曰　　此服非汝宜</p>
<p>　取吾金彩衣　　卿袈裟与我</p>
<p>　猎师寻便与　　木兰真袈裟</p>
<p>　受衣还释形　　忽然升虚逝</p>
<p>　太子被袈裟　　体宜则鲜明</p>
<p>　犹如盛秋月　　紫云所缠绕</p>
<p>　林薮有梵志　　隐居学神仙</p>
<p>　见太子往至　　皆怀愕然心</p>
<p>　熟视观太子　　不能还其竲</p>
<p>　怀疑良久顷　　乃还相谓曰</p>
<p>　得无是北斗　　七星第八者</p>
<p>　或云乘马宿　　下行视世间</p>
<p>　或云观其形　　将是德神愿</p>
<p>　或名日天子　　或言月天降</p>
<p>　于其中有一　　智达梵志曰</p>
<p>　将无是梵天　　自下至此林</p>
<p>　以卿梵志等　　守行纯熟故</p>
<p>　喜欲充吾侥　　故行至此林</p>
<p>　以如是言论　　同声相谓已</p>
<p>　梵志体重者　　忽然即轻便</p>
<p>　菩萨问梵志　　各修何道术</p>
<p>　无有可采者　　有一梵志曰</p>
<p>　善哉汝德妙　　意决甚深奥</p>
<p>　年盛德幼美　　觉生死欲秽</p>
<p>　唯当审谛察　　生天泥洹道</p>
<p>　乐取灭度者　　是可谓为人</p>
<p>　若心必决定　　乐趣无为者</p>
<p>　速疾可往诣　　中清净山林</p>
<p>　于彼有仙士　　名曰无不达</p>
<p>　彼得审谛眼　　观见泥洹无</p>
<p>　如我今观察　　仁意之审谛</p>
<p>　彼之所修学　　岂能合仁意</p>
<p>　其面如满月　　舌如花叶者</p>
<p>　必当普饮尽　　智慧之渊海</p>
<p>　视菩萨行步　　如月天子降</p>
<p>　于是诸梵志　　皆叹未曾有</p>
<p>　心皆怀踊跃　　如渊海潮波</p>
<p>　情中欣欣喜　　犹冥蒙月光</p>
<p>　太子见是等　　所学各若干</p>
<p>　种种暴露形　　心伤怅然叹</p>
<p>　何一恶之甚　　愚痴所迷惑</p>
<p>　世间可怜伤　　迷行强入苦</p>
<p>　心思无吾我　　犹如大象王</p>
<p>　悚然怀恐惧　　出离盛火林</p>
<p>　金色之光明　　晃照林树边</p>
<p>　犹如秋节日　　历青云而去</p>
<p>　见恒运众流　　至于海水王</p>
<p>　以群雁白鹄　　为白珠璎珞</p>
<p>　用势洪流波　　以当宝环钏</p>
<p>　来至恒水侧　　犹如海神王</p>
<p>　以百福德相　　普庄严其身</p>
<p>　入于恒水中　　众流皆澄清</p>
<p>　一切水中神　　从下迎接足</p>
<p>　斯须寻历过　　犹如群雁王</p>
<p>　时度恒水已　　知宜行应节</p>
<p>　除去贡高意　　入王舍分卫</p>
<p>　被服沙门衣　　木兰色袈裟</p>
<p>　寂定摄诸根　　行步应威仪</p>
<p>　见太子体相　　功德耀巍巍</p>
<p>　所服寂灭衣　　色应清净行</p>
<p>　人民皆愕然　　扰动怀欢喜</p>
<p>　熟观菩萨形　　眼睛如系着</p>
<p>　聚观是菩萨　　其心无厌极</p>
<p>　宿世功德备　　众相悉具足</p>
<p>　犹如妙芙蓉　　杂色千种藕</p>
<p>　众人往自观　　如蜂集莲花</p>
<p>　厥所由至趣　　众人悉随从</p>
<p>　譬如人诸根　　随心走周旋</p>
<p>　因展转相谓　　叹羡其功德</p>
<p>　观此言是人　　人中之妙宝</p>
<p>　谛视其眼目　　面之妙姿容</p>
<p>　譬如聚粟金　　中有帝绀宝</p>
<p>　光明所缠绕　　德相积聚成</p>
<p>　姿貌甚和合　　众好悉具足</p>
<p>　弥一切人意　　眼睛俱相随</p>
<p>　数数谛熟视　　而无有厌足</p>
<p>　犹如遇暴雪　　寒冻甚猛切</p>
<p>　众人争竞前　　犹如得火汤</p>
<p>　诸贵姓女人　　各驰出其舍</p>
<p>　犹如盛云中　　晃晃出电光</p>
<p>　譬如无忧树　　枝叶花繁茂</p>
<p>　风之所吹屈　　倾曲礼菩萨</p>
<p>　抱上婴孩儿　　口皆放母乳</p>
<p>　熟视观菩萨　　忘不还求乳</p>
<p>　举城中人民　　皆共竞叹誉</p>
<p>　各各言是好　　是妙是好相</p>
<p>　时有一人言　　若卒有人言</p>
<p>　如尝石蜜饼　　是美是不美</p>
<p>　如彼之形貌　　若偏叹一事</p>
<p>　不可偏说一　　众德善积聚</p>
<p>　审谛之表识　　众善尽显露</p>
<p>　以严饰其身　　充满人心目</p>
<p>　众花饰其容　　软香感人情</p>
<p>　犹如阳春节　　显然而晃昱</p>
<p>　夫宿行之报　　如何无慈心</p>
<p>　以是天形乞　　不为普地王</p>
<p>　识能识知是　　行从他人乞</p>
<p>　谁能施是人　　计无有称者</p>
<p>　尔时其国王　　厥号为瓶沙</p>
<p>　时处高观上　　遥见太子行</p>
<p>　即问左右曰　　彼行者是谁</p>
<p>　容貌甚鲜明　　而服缦色衣</p>
<p>　傍臣即启王　　广陈其种姓</p>
<p>　王敕傍臣曰　　察其行所趣</p>
<p>　于城外食讫　　上槃塔名山</p>
<p>　光影照然明　　如日临山岗</p>
<p>　于时王瓶沙　　单与将从俱</p>
<p>　王至槃塔山　　服饰形容殊</p>
<p>　侍从执宝盖　　祥雅师子步</p>
<p>　王至下宝车　　步步而登山</p>
<p>　见太子独坐　　诸根寂然灭</p>
<p>　譬如盛满月　　霍然处云上</p>
<p>　如诸法色像　　忽然而化现</p>
<p>　意甚怀愕然　　顾谓傍臣曰</p>
<p>　其有是形貌　　姿容可爱喜</p>
<p>　今是必可保　　能成大善德</p>
<p>　今观其众善　　宛软而柔弱</p>
<p>　略视其要相　　唯佛应有是</p>
<p>　除去憍慢意　　执谦而为礼</p>
<p>　王因其时宜　　而问讯菩萨</p>
<p>　王以清净意　　前坐青石上</p>
<p>　即便启菩萨　　因是说偈言</p>
<p>　太子之先族　　出于日天子</p>
<p>　年时在壮幼　　形容甚照曜</p>
<p>　不审其缘故　　乃兴发此意</p>
<p>　乞丐以自济　　不甘世王位</p>
<p>　姿媚甚怡照　　已积善快然</p>
<p>　犹如阎浮树　　众花茂盛好</p>
<p>　服着此袈裟　　喻如以草裹</p>
<p>　犹树花畏雪　　不敢显其辉</p>
<p>　太子宜服着　　天上之名宝</p>
<p>　今此缦色衣　　殊不与相宜</p>
<p>　若有洁净物　　有微秽可诃</p>
<p>　显露而悉现　　无方可以除</p>
<p>　臂佣甚长好　　犹如紫金柱</p>
<p>　宜饰以七宝　　应执持妙弓</p>
<p>　如是之手臂　　但宜以惠施</p>
<p>　不宜以是手　　从人而乞取</p>
<p>　若其执谦敬　　不肯习父位</p>
<p>　今我尽爱敬　　相请临鄙国</p>
<p>　尽所有荣禄　　享此摩竭国</p>
<p>　若欲普土地　　鄙当躬相佐</p>
<p>　如仁之德相　　并应摄天世</p>
<p>　但以手执持　　天世岂足劳</p>
<p>　如今天帝释　　起中为人臣</p>
<p>　何况此地上　　如吾等诸王</p>
<p>　我不厌善法　　亦不患守义</p>
<p>　非时舍出家　　唯此疑我情</p>
<p>　初如少壮年　　已过志衰弱</p>
<p>　诸根以调良　　易回如马勒</p>
<p>　施慧戒自守　　众行之面目</p>
<p>　发现先世行　　逮遇前善本</p>
<p>　顷年转长大　　尔乃可奉法</p>
<p>　年高意便调　　不随逐诸欲</p>
<p>　以是故不可　　困极其形体</p>
<p>　今所逮福庆　　顺理可享食</p>
<p>　六情之可欲　　如应决充益</p>
<p>　然后乃出求　　甘露解脱法</p>
<p>　姿容之光明　　超逾日之精</p>
<p>　仁德已过出　　世人诸天人</p>
<p>　自古未曾闻　　亦所不曾见</p>
<p>　如是之形貌　　睹者皆愕然</p>
<p>　如今见太子　　举动之风姿</p>
<p>　又察其志本　　甚猛锐坚强</p>
<p>　犹如深渊底　　群鱼于中游</p>
<p>　于上虽不现　　察外动可知</p>
<p>　今见诸楷式　　在体而隐胗</p>
<p>　决定照然明　　指示圣王位</p>
<p>　如是之妙善　　不加薄德人</p>
<p>　吉详善名号　　不归不肖子</p>
<p>　假令心怀疑　　还耻于门族</p>
<p>　以服沙门形　　如何当还舍</p>
<p>　古世诸帝代　　天王未以来</p>
<p>　壮年欲国位　　垂老皆舍家</p>
<p>　瓶沙说是事　　广牵引比故</p>
<p>　又有余辛酸　　写体谦敬辞</p>
<p>　视觉菩萨意　　不动如太山</p>
<p>　执慈而默视　　清心听报诲　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 