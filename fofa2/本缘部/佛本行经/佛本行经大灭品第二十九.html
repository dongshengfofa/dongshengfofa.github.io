<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经卷第七(一名佛本行赞传)</p>
<p>　　　　宋凉州沙门释宝云译</p>
<p>　　大灭品第二十九</p>
<p>　时佛与大众　　游至双树林</p>
<p>　梵音告阿难　　诣双树敷床</p>
<p>　佛便在绳床　　右胁而倚卧</p>
<p>　面向于西方　　首北而累足</p>
<p>　时贤善须跋　　修仁除躁性</p>
<p>　欲见佛求度　　来谓阿难言</p>
<p>　我觉天人师　　时至欲灭度</p>
<p>　故来诣难见　　觉知一切法</p>
<p>　今求欲礼觐　　云何尽苦原</p>
<p>　今若不及见　　如日入永冥</p>
<p>　请阿难通入　　阿难心烦毒</p>
<p>　便谓须跋言　　今非见师时</p>
<p>　佛以一切智　　彻照应度者</p>
<p>　百福德相貌　　慈意视须跋</p>
<p>　佛以柔软音　　告语阿难言</p>
<p>　莫违来现者　　吾出世为善</p>
<p>　须跋得所愿　　甚怀喜踊跃</p>
<p>　即往至佛所　　果必蒙解脱</p>
<p>　尔时贤须跋　　谦敬尊佛德</p>
<p>　倾屈而敬礼　　逊辞白世尊</p>
<p>　前师觉世间　　云尊从得道</p>
<p>　己已得解脱　　又复度众生</p>
<p>　愿以见开示　　傥能蒙觉悟</p>
<p>　故来敬礼尊　　不敢称智力</p>
<p>　佛见须跋来　　心怀甚喜敬</p>
<p>　为说以贤圣　　示灭苦无为</p>
<p>　时须跋闻之　　寻即得解脱</p>
<p>　邪迷意觉悟　　逮得解脱道</p>
<p>　本执邪倒见　　故从迷生死</p>
<p>　倒见六十二　　以是世沉没</p>
<p>　彼尽无有余　　白衣致得道</p>
<p>　漏尽成罗汉　　济此无往受</p>
<p>　觉佛所往路　　普世缘爱生</p>
<p>　爱渴两俱灭　　灭意诸苦结</p>
<p>　觉佛之所说　　深正真言教</p>
<p>　以除意染着　　心净无余漏</p>
<p>　觉世之生死　　须跋谛思惟</p>
<p>　谓世间断灭　　是见眼脱除</p>
<p>　世本归灭亡　　意觉如是已</p>
<p>　世间有常见　　邪疑霍然除</p>
<p>　彼前所执持　　舍是诸倒见</p>
<p>　闻佛真善言　　开慈心受持</p>
<p>　因其前世时　　所修诸善本</p>
<p>　愿入泥洹城　　故速疾解脱</p>
<p>　已得善无为　　除冥觉正真</p>
<p>　建立永甘露　　除尽诸尘劳</p>
<p>　时见佛世尊　　欲舍就灭度</p>
<p>　以慈心视佛　　意便起是念</p>
<p>　我今理不宜　　见佛舍寿行</p>
<p>　普世之炬耀　　众生所恃怙</p>
<p>　施善于一切　　愿我先舍身</p>
<p>　曼佛天中天　　未舍寿之顷</p>
<p>　心善踊无量　　起五情投地</p>
<p>　稽首礼佛足　　生定意如山</p>
<p>　即时寻速灭　　犹如兴大云</p>
<p>　普雨降甘润　　灭尽小野火</p>
<p>　佛告敕比丘　　供养须跋身</p>
<p>　佛末后弟子　　度立泥洹城</p>
<p>　因即右胁倚　　卧于绳床上</p>
<p>　欲放舍佛身　　尽受命之数</p>
<p>　初夜时欲过　　星月光明损</p>
<p>　林薮鸟兽寂　　佛告诸弟子</p>
<p>　卿等敬具戒　　如尊师炬耀</p>
<p>　吾去世之后　　顺从莫违犯</p>
<p>　净摄身口心　　舍利求大安</p>
<p>　田役畜乘仆　　仓藏园莫为</p>
<p>　无种殖树木　　亦莫斩伐伤</p>
<p>　不得为己身　　造立垣墙壁</p>
<p>　无仰观历数　　合和汤药方</p>
<p>　知时限节食　　修己莫望敬</p>
<p>　无身隐短秽　　无行咒自活</p>
<p>　无为王者使　　无瞻相吉凶</p>
<p>　汝等后当足　　衣食疾汤药</p>
<p>　每摄意知足　　守限节忍苦</p>
<p>　汝等但能勤　　奉持是禁戒</p>
<p>　具戒之根株　　相载之泥洹</p>
<p>　从是起定慧　　禁戒具谐偶</p>
<p>　守护能备悉　　智慧增长益</p>
<p>　除灭诸尘劳　　缘是致泥洹</p>
<p>　此言戒印封　　因识守戒者</p>
<p>　其戒具不缺　　备悉无短少</p>
<p>　彼则清净善　　脱尘劳寂灭</p>
<p>　无有禁戒者　　彼则无沙门</p>
<p>　因禁戒地立　　成沙门善妙</p>
<p>　已立净戒具　　心不走诸欲</p>
<p>　勉则制令住　　伏使忍不起</p>
<p>　如回牛离苗　　纵情念邪者</p>
<p>　差失净禁戒　　颠坠大衰耗</p>
<p>　若遇恶贼对　　一世受苦身</p>
<p>　随从诸欲者　　今世及后世</p>
<p>　具受诸苦毒　　故不当从欲</p>
<p>　悦可诸欲者　　后必遭大苦</p>
<p>　人不当畏惧　　炽火之所烧</p>
<p>　莫畏蛇虺毒　　及凶弊恶贼</p>
<p>　害夺人命者　　当自畏痴意</p>
<p>　如愚见岩蜜　　不顾碎身患</p>
<p>　如无钩醉象　　躁跳如猕猴</p>
<p>　心昼夜随欲　　莫听随所便</p>
<p>　不灭其心者　　身不得休息</p>
<p>　已能调伏心　　不邪屈泥洹</p>
<p>　得食如服药　　不当起爱憎</p>
<p>　所得方便食　　趣愈饥支形</p>
<p>　喻如众蜂集　　采花之精味</p>
<p>　以时度施食　　无坏人慈敬</p>
<p>　莫烦好施者　　莫数役良畜</p>
<p>　好施烦则厌　　良畜数役疲</p>
<p>　汝等昼夜勤　　方便加建进</p>
<p>　莫自纵睡眠　　损耗难得命</p>
<p>　普世死所烧　　谁通夜安寐</p>
<p>　怨贼所围绕　　恐怖焉得安</p>
<p>　可舍尘劳垢　　陈宿久居者</p>
<p>　尘劳盖安寐　　觉寐灭尘劳</p>
<p>　惭愧为衣服　　璎珞象之钩</p>
<p>　放舍惭愧者　　众德善所弃</p>
<p>　执持惭愧者　　以故名为人</p>
<p>　强颜不知惭　　是名为畜兽</p>
<p>　若节节支解　　心不当起乱</p>
<p>　亦莫违禁戒　　口发粗穬言</p>
<p>　戒则是忍辱　　亦是其强力</p>
<p>　不忍他粗言　　终不得解脱</p>
<p>　恚坏法失名　　善心悦颜怨</p>
<p>　心毒不当听　　令止宿斯须</p>
<p>　诸善之强敌　　无过于嗔恚</p>
<p>　捷疾无为喻　　毁坏仁禁戒</p>
<p>　居家有爱着　　虽恚愆不重</p>
<p>　守戒恚愆重　　如冷水出火</p>
<p>　剃头被法衣　　执钵行乞食</p>
<p>　威仪以持世　　不宜与恚俱</p>
<p>　慢增则善损　　居家者尚尔</p>
<p>　况舍家离着　　调伏定心者</p>
<p>　中平正真法　　不与邪伪合</p>
<p>　正法建善事　　邪伪者虚欺</p>
<p>　积财圣忧恼　　少欲者离苦</p>
<p>　是故吾弟子　　少求增众善</p>
<p>　卿等当知足　　尔乃心安定</p>
<p>　知足人间乐　　无厌生天苦</p>
<p>　饶财无厌贫　　财贪知足富</p>
<p>　无厌贫驰骋　　知足者所怜</p>
<p>　欲求解脱者　　莫依众愦闹</p>
<p>　天帝释以下　　敬礼独静者</p>
<p>　卿等除亲爱　　亲爱苦止宿</p>
<p>　舍家恋亲爱　　如老象没泥</p>
<p>　志意勇进者　　众事无疑难</p>
<p>　水性彻柔弱　　渐渧能穿石</p>
<p>　钻火数休息　　不能得致火</p>
<p>　勤钻寻致火　　精进者谐偶</p>
<p>　故当建精进　　趣向泥洹门</p>
<p>　邪违无为道　　汝等慎莫为</p>
<p>　守志不错乱　　众邪不得下</p>
<p>　守志沙门友　　失志忘众善</p>
<p>　志被钾仗备　　敌莫能得胜</p>
<p>　心专服德铠　　尘劳无能胜</p>
<p>　专精定意者　　谛了世生死</p>
<p>　是故当定意　　意定苦不起</p>
<p>　若欲度流水　　因桥梁浮材</p>
<p>　欲度一切苦　　定意第一舡</p>
<p>　卿等慧离者　　今故显世法</p>
<p>　有是则得度　　法外者不爱</p>
<p>　不谓为舍家　　铠良药利器</p>
<p>　舟船度流江　　智慧度生死</p>
<p>　是故常听法　　当从法言教</p>
<p>　慧见者见正　　无慧者盲冥</p>
<p>　心与尘劳俱　　终不得解脱</p>
<p>　审欲求度者　　勤除去尘劳</p>
<p>　沙门学调心　　除去放逸意</p>
<p>　天帝心调乐　　阿须伦无乐</p>
<p>　吾教汝等善　　卿等当勤修</p>
<p>　广设众方便　　便令至泥洹</p>
<p>　静寂山岩间　　林薮空闲舍</p>
<p>　于中学定意　　吾去后莫恨</p>
<p>　良医尽方术　　合和若干药</p>
<p>　病者服得瘳　　医不自还服</p>
<p>　导师引导正　　从者无忧患</p>
<p>　违失者有损　　不顾虑患故</p>
<p>　吾已为汝等　　敷演四正谛</p>
<p>　怀疑者便问　　今正是其时</p>
<p>　时佛令如是　　弟子默无言</p>
<p>　阿那律知念　　于大众中曰</p>
<p>　日可令凉冷　　月可使炎热</p>
<p>　是四谛真正　　终不可违故</p>
<p>　苦谛苦所逼　　终爱则有苦</p>
<p>　诸佛之所说　　灭尽谛灭爱</p>
<p>　甘露八正道　　寂灭为泥洹</p>
<p>　觉是沙门众　　佛后末度厄</p>
<p>　众会未度者　　初入道老少</p>
<p>　佛粗说罗汉　　如冥电照道</p>
<p>　其已得解脱　　度于生死者</p>
<p>　众共怀悲恨　　师灭一何速</p>
<p>　佛闻阿那律　　如是正谛语</p>
<p>　欲坚众生意　　慈悲说是言</p>
<p>　假令有劫寿　　必当终归尽</p>
<p>　吾以具施善　　何用长寿为</p>
<p>　世间及天上　　吾所应度者</p>
<p>　半度半示道　　转教法得住</p>
<p>　汝等当觉制　　不足追念吾</p>
<p>　但勤说方便　　莫遭离别痛</p>
<p>　以慧灯除冥　　觉世无牢强</p>
<p>　垂终心怀悦　　犹如重患除</p>
<p>　慧者脱凶衰　　远离弊恶人</p>
<p>　得舍是二患　　何缘得怀忧</p>
<p>　汝等勤修善　　一切次当死</p>
<p>　吾入泥洹城　　时今已近到</p>
<p>　于是舍寿行　　是吾末后言</p>
<p>　佛于是思惟　　第一离欲禅</p>
<p>　从第一禅起　　思惟第二禅</p>
<p>　如是历四禅　　如是周遍历</p>
<p>　往返于九禅　　逆顺尽端绪</p>
<p>　世尊天中天　　还至第一禅</p>
<p>　从第一禅起　　重思至四禅</p>
<p>　佛时审谛思　　逆顺历禅观</p>
<p>　又还从是起　　微震动其意</p>
<p>　然后舍寿行　　奄入泥洹城</p>
<p>　佛适舍寿行　　地六返震动</p>
<p>　空中有大炬　　如劫尽烧火</p>
<p>　四方有大火　　犹如阿修罗</p>
<p>　烧天林树泽　　名曰爱尽乐</p>
<p>　暴雨雹其尘　　电光如吐炎</p>
<p>　普世如大火　　雷震甚可畏</p>
<p>　卒暴尘雾风　　折树崩山岩</p>
<p>　犹如劫尽风　　所摧伤无限</p>
<p>　白日无精光　　星月闇不明</p>
<p>　日月俱失光　　譬如泥所涂</p>
<p>　日月虽俱照　　黤黮不精明</p>
<p>　莫能识东西　　昼夜不可知</p>
<p>　世尊冥所覆　　江河皆逆流</p>
<p>　佛树侧双林　　忧感花零落</p>
<p>　江河水皆热　　犹如沸釜汤</p>
<p>　双树为之萎　　屈覆世尊身</p>
<p>　五头大龙王　　悲痛身放缓</p>
<p>　或闷热视佛　　啼哭眼皆赤</p>
<p>　即时吐热气　　郁毒不可言</p>
<p>　烧热其咽喉　　如吐心重患</p>
<p>　观世都无常　　自谏强除忧</p>
<p>　自意王将从　　念法制啼泣</p>
<p>　净居诸天子　　解道心调定</p>
<p>　寂然不啼泣　　愍世或起灭</p>
<p>　第一执乐神　　龙王大力神</p>
<p>　爱重法天神　　悲感塞虚空</p>
<p>　普为忧所覆　　周慞走哀动</p>
<p>　杂类之大声　　遍满于世间</p>
<p>　魔已得其愿　　及恶兵属喜</p>
<p>　舞调雷震鼓　　种种放洪声</p>
<p>　大叫传令言　　吾主强敌亡</p>
<p>　自今谁复能　　越其境界者</p>
<p>　佛德树崩堕　　如大象牙折</p>
<p>　如高山岩摧　　如大牛角脱</p>
<p>　佛今舍身寿　　世间诸天人</p>
<p>　无所复归仰　　失恃怙如是</p>
<p>　如虚空无日　　如国失仓藏</p>
<p>　如华池被霜　　众华皆摧伤</p>
<p>　世尊舍躯命　　寂潜于泥洹</p>
<p>　一切有形类　　莫不失精荣　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>