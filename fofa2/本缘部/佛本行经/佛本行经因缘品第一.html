<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经卷第一(一名佛本行赞传)</p>
<p>　　　　宋凉州沙门释宝云译</p>
<p>　　因缘品第一</p>
<p>　今粗颁宣法　　慈心专听受</p>
<p>　佛众经要义　　圣师之言辞</p>
<p>　传佛之典籍　　最利益于世</p>
<p>　受者蒙大庆　　润及一切生</p>
<p>　普一切诸佛　　仙圣明王智</p>
<p>　慈心称名者　　获福不可量</p>
<p>　今故演吉祥　　忧苦永灭亡</p>
<p>　所至之方域　　莫不得安隐</p>
<p>　捡情专守心　　各各静意听</p>
<p>　其有奉持者　　雪除诸垢秽</p>
<p>　以清净法水　　勤加浣濯心</p>
<p>　入灭度深池　　受色甚鲜明</p>
<p>　五欲犹奔马　　普世随之迷</p>
<p>　回旋无出要　　劳欲所欺误</p>
<p>　或驰于盲冥　　独周旋五道</p>
<p>　以智慧之勒　　善御回愚心</p>
<p>　当以无常策　　捶制情欲马</p>
<p>　挫折饕餮意　　令志舍谀谄</p>
<p>　六欲江河流　　趣恶甚速疾</p>
<p>　当以智慧力　　设牢厚堤塘</p>
<p>　乐生死勤苦　　未曾得休息</p>
<p>　以无厌足意　　迷醉于五欲</p>
<p>　八种之汤药　　和合甚神良</p>
<p>　顺服甘露味　　迷醉寻醒悟</p>
<p>　三界众生类　　倒见手所指</p>
<p>　颠倒于五道　　犹如拍鞠跳</p>
<p>　垂脱尽苦际　　还复堕生死</p>
<p>　今闻圣明教　　宜息迷惑心</p>
<p>　慈悲之光明　　普照耀于世</p>
<p>　愚睹热时焰　　痴心自迷惑</p>
<p>　生死犹广泽　　孤麑迷于中</p>
<p>　宜服饮法乳　　除久饥虚渴</p>
<p>　众生从久来　　为老死所吸</p>
<p>　不喜见良药　　逆骂谤医师</p>
<p>　医合三十七　　杂药神良膏</p>
<p>　宜以方便求　　勤服以除患</p>
<p>　尘劳之长夜　　众生甚安眠</p>
<p>　宜办甘露鼓　　寤令莫睡眠</p>
<p>　佛日出于世　　照曜法丰秋</p>
<p>　宜以智慧眼　　勤心普遍观</p>
<p>　众生心如水　　躁扰浊不明</p>
<p>　以法渟使清　　犹如秋时水</p>
<p>　众生善御心　　定意不躁浊</p>
<p>　速疾得归趣　　入于泥洹海</p>
<p>　种种变形体　　于生死长远</p>
<p>　天人三恶趣　　地狱鬼畜生</p>
<p>　今宜舍崄欺　　谄伪[仁-二+豈][仁-二+磊]形</p>
<p>　入灭琉璃城　　合为一种色</p>
<p>　有王名阿育　　无忧厚国土</p>
<p>　能使怨忧恐　　归附者喜敬</p>
<p>　普于此地立　　八万四千塔</p>
<p>　天龙鬼神喜　　声震于天下</p>
<p>　时金刚力士　　闻是震动声</p>
<p>　佛法更盛明　　因是追念佛</p>
<p>　低头拄颊闷　　惟佛在世时</p>
<p>　诸天有问曰　　唯仁何为愁</p>
<p>　谛视良久间　　然后乃长叹</p>
<p>　怀悲声战怅　　发言报之曰</p>
<p>　佛天中天师　　施善教天人</p>
<p>　追忆佛圣尊　　是以愁闷耳</p>
<p>　是诸天人等　　后生不见佛</p>
<p>　佛去世之后　　乃生于天上</p>
<p>　始闻佛名号　　衣毛皆起竖</p>
<p>　因以慈敬心　　问于金刚神</p>
<p>　唯仁佛是谁　　有何善妙德</p>
<p>　有何智慧力　　有何律禁法</p>
<p>　其形貌何类　　以何自严饰</p>
<p>　唯仁垂顾屈　　为吾等具说</p>
<p>　以是光明言　　劝进金刚神</p>
<p>　发言犹花敷　　含笑和颜曰</p>
<p>　所问深妙法　　难可仓卒说</p>
<p>　诸圣不能究　　独我安能陈</p>
<p>　若能以手指　　举拂世界地</p>
<p>　四海诸渊池　　一吸能令尽</p>
<p>　若能都浑吞　　铁围金刚山</p>
<p>　以莲花根丝　　系悬须弥山</p>
<p>　若欲围缠裹　　穷尽虚空表</p>
<p>　若复欲计知　　十方众生数</p>
<p>　是事犹易致　　学之或可得</p>
<p>　欲叹佛功德　　无能尽具者</p>
<p>　愿承佛威神　　令意不谬误</p>
<p>　能少少颁宣　　叹佛之德善</p>
<p>　今我之所说　　犹如鹦鹉言</p>
<p>　以欢悦仁等　　可专意谛听　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>