<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经降魔品第十六</p>
<p>　时菩萨始坐　　座号金刚齐</p>
<p>　建立金刚心　　三千世界震</p>
<p>　地神喜踊跃　　数数而震动</p>
<p>　魔天见地震　　疑问何故尔</p>
<p>　魔王第一臣　　号名曰言辞</p>
<p>　倾躬谦敬意　　而启白魔王</p>
<p>　唯王听所闻　　历劫积功德</p>
<p>　白净王太子　　净土修善行</p>
<p>　今当成大道　　空天王欲界</p>
<p>　欲坏所欲城　　众门户之关</p>
<p>　必超王界上　　当度胜众生</p>
<p>　广开泥洹门　　甘露之法轮</p>
<p>　魔王闻其言　　情即惨然坐</p>
<p>　三女来问讯　　第一女名爱</p>
<p>　第二名志悦　　第三名乱乐</p>
<p>　问王何故愁　　王答诸女言</p>
<p>　彼有大仙圣　　被决定大铠</p>
<p>　手执智慧弓　　无常箭射吾</p>
<p>　欲伏吾欲界　　若胜处吾上</p>
<p>　当空吾境界　　今众慢贱吾</p>
<p>　犹如强邻王　　为敌国所掠</p>
<p>　曼今故属吾　　宜广设方便</p>
<p>　卿等女力士　　令其失本志</p>
<p>　可往施挂碍　　如设水坻防</p>
<p>　于是魔三女　　便行诣道树</p>
<p>　欲现其女力　　天上世间女</p>
<p>　极现其妭媚　　迷惑乱人情</p>
<p>　来欲坏其意　　尽其尽媚巧</p>
<p>　种种改其形　　变化甚轻疾</p>
<p>　犹如云中电　　不停住斯须</p>
<p>　菩萨谛计察　　发肤璎络饰</p>
<p>　衣服巧为覆　　犹如聚骨舍</p>
<p>　恶露充盈满　　解散令人惊</p>
<p>　是何欺世间　　裹以薄肌皮</p>
<p>　迷惑愚痴者　　审谛视魔女</p>
<p>　形体衰老悴　　如花被重霜</p>
<p>　魔王见女老　　怀恚如炽炎</p>
<p>　即召重傍臣　　令合召大军</p>
<p>　往固遮释子　　今曼处吾界</p>
<p>　未得审谛眼　　宜时往坏乱</p>
<p>　今若道成者　　傥能胜于吾</p>
<p>　速召车马兵　　吾当自出战</p>
<p>　宝冠明如日　　严饰其头首</p>
<p>　来到须弥顶　　即被金刚铠</p>
<p>　犹如日光明　　如照曜薄云</p>
<p>　金刚千轮车　　轮各有千辐</p>
<p>　驾以马千匹　　魔王乘宝车</p>
<p>　甚旷甚明曜　　如日在火中</p>
<p>　花宫一由旬　　手执五利矢</p>
<p>　宝茎盖如月　　以迷惑世间</p>
<p>　盖覆数由旬　　周饰七宝铃</p>
<p>　高幢大开口　　犹如摩竭鱼</p>
<p>　欲吞海水时　　魔王如是出</p>
<p>　将从诸魔众　　凡有八十亿</p>
<p>　来至道树侧　　菩萨坐花上</p>
<p>　犹如梵天王　　寂灭德充盈</p>
<p>　重光晃昱昱　　如大金宝积</p>
<p>　左手以执弓　　从金筒拔箭</p>
<p>　便语菩萨曰　　咄起刹利种</p>
<p>　如何故畏死　　弃己帝王位　</p>
<p>　相仁妙臂当执弓　　应食世间之荣位</p>
<p>　古王之路名普闻　　汝应当受头纵恣</p>
<p>　应食世妙祠严国　　普令役世无遗余</p>
<p>　始起圣王甘蔗种　　还食国荣弃乞求</p>
<p>　若不欲起谛自思　　莫自违负本誓愿</p>
<p>　吾箭甚严莫能当　　彻坏一切坚固楯</p>
<p>　惑人犹如春时花　　甚于断花着日中</p>
<p>　爱悦世间如时雨　　欲犹孔雀得云雨</p>
<p>　惑欲失志忘惭愧　　佐助嫉慢独弄世</p>
<p>　外道遂强行凶咒　　受胜是等独弄世</p>
<p>　欲迷诸天及世人　　觉悟谈言失睡眠</p>
<p>　健疾无比力势强　　爱欲无形坏众形</p>
<p>　或以爱火烧杀戒　　古王烛之瘦消亡</p>
<p>　王名财除亡满臂　　上世惑欲何况今</p>
<p>　彼时魔王说是言　　不能摇动菩萨意</p>
<p>　即便发弓捷疾矢　　现诸妭惑作女变</p>
<p>　见菩萨坐不倾动　　坚固如山怀疑曰</p>
<p>　安详大子如山王　　以女箭射即倾动</p>
<p>　化现四面以迎之　　现不自轻与相见</p>
<p>　想今太子不识矢　　若子失志吾箭误</p>
<p>　是不宜以欲化矢　　不可谦敬典雅辞</p>
<p>　是当轻易不宜敬　　以大军势强恐迫</p>
<p>　魔王发意念兵众　　大呼彻天尽魔界</p>
<p>　即会若干无数形　　甚可恐畏动天地</p>
<p>　严事如雪众山王　　众药挍饰甚可爱</p>
<p>　三十二头名阿乐　　是天帝释所乘象</p>
<p>　化身千目被珠铠　　手执金刚千楞杵</p>
<p>　释从无数可畏天　　象兵八亿相随来</p>
<p>　银车甚大容饰白　　驾千白马将从白</p>
<p>　白明珠铠白云盖　　自化己身有百头</p>
<p>　将诸白龙大军众　　十二万亿为营从</p>
<p>　是至水神名和仑　　卷地而来曳诸山</p>
<p>　天金琉璃种种宝　　明珠严首及身体</p>
<p>　被琉璃铠粟金钿　　右手执持金刚棒</p>
<p>　驾千师子众宝精　　乘琉璃车色如日</p>
<p>　与无数亿相叉神　　毗沙门军如暴水</p>
<p>　无泣威怒及仙时　　雨立日月风火神</p>
<p>　花照妙马坚金刚　　贤才厚务及正行</p>
<p>　是大天神无央数　　乘车象龙及驾虎</p>
<p>　车驾千马千师子　　或复有以千虎驾</p>
<p>　或复有驾雁孔雀　　驾驴骆驼特牛抵</p>
<p>　或乘云车乘山树　　或有乘龙虺毒蛇</p>
<p>　或有吐火鼻火出　　眼耳出火头火然</p>
<p>　其所打掷皆成火　　炽盛焰作如劫尽</p>
<p>　或化如日或如月　　化如大山有羽翼</p>
<p>　或冥昏晦如黑云　　雷震电光晃昱昱</p>
<p>　如是无数塞虚空　　或化黑象如须弥</p>
<p>　乘是大象执大弓　　来向菩萨欲烧然</p>
<p>　或化猪头骆驼首　　象罴熊头无数变</p>
<p>　化身甚大为象头　　牙如山岩上刺天</p>
<p>　或化师子及马头　　或化虎头摩竭鱼</p>
<p>　或化二头三四五　　六七八九乃至十</p>
<p>　或化百头百手臂　　百足百眼甚可畏</p>
<p>　若干变化至千头　　千眼千臂放火来</p>
<p>　车声马声象吼向　　声鼓轲音动天地</p>
<p>　或执弓箭刀矛戟　　或戴山树金刚杵</p>
<p>　皆放所执战斗具　　山树金刚和雨雹</p>
<p>　菩萨德大化所放　　金银杂花众宝雨</p>
<p>　化黑女人如云山　　执器沃咒惑菩萨</p>
<p>　还自狂惑无所识　　破所执器祭具散</p>
<p>　或有跪地吼唤声　　雷动震地塞虚空</p>
<p>　或被虺皮若干形　　眼耳鼻口蛇虺出</p>
<p>　还相骑乘嗔恚战　　或有马鸣或狼呼</p>
<p>　于菩萨意无增减　　犹如萤火日争明</p>
<p>　有一天人谓魔王　　熟尊观是仙圣德</p>
<p>　身中照现诸天宫　</p>
<p>　日月五星及诸宿　　铁围须弥江海渊</p>
<p>　释梵四王太山君　　一切照现菩萨身</p>
<p>　犹如普世现月中　　于是魔王益恚盛</p>
<p>　即放战具爱欲火　　地虚空然不可知</p>
<p>　菩萨即放甘露观　　化云雨润灭欲火</p>
<p>　爱即畏惧菩萨德　　安详天至邪鬼退</p>
<p>　魔王即放恚毒发　　如召祸害化成虺</p>
<p>　地上普满毒蛇虺　　缠绕道树悉周遍</p>
<p>　菩萨即放大慈发　　化成吉来蛇退灭</p>
<p>　魔王复放愚痴发　　菩萨计缘逆得胜</p>
<p>　魔王复放嫉嫌箭　　名曰恶口化为龙</p>
<p>　菩萨复放大悲箭　　化为金鸟龙逃退</p>
<p>　魔王复放憍慢发　　发名梵手化成象</p>
<p>　菩萨复放十力发　　化成师子象退去</p>
<p>　魔王复放妄言发　　名曰调戏化成风</p>
<p>　菩萨即放至诚发　　挫折魔箭化成山</p>
<p>　魔王复放悭贪发　　发名吝恶化成雾</p>
<p>　菩萨即放惠施发　　化云细雨除土雾</p>
<p>　魔王复放阴盖发　　名曰睡眠化成云</p>
<p>　菩萨即放五净发　　化成暴风坏裂云</p>
<p>　魔王复放邪见发　　化成邪冥覆世间</p>
<p>　菩萨复放正见发　　化成为日除魔冥</p>
<p>　菩萨被大忍辱铠　　戒成充备跱立地</p>
<p>　着七觉意之花鬘　　进定璎珞微妙好</p>
<p>　手执慈弓梵寂箭　　从意筒中而拔之</p>
<p>　适放一发都得胜　　如阿须伦胜古烈</p>
<p>　魔若干变来相恐　　菩萨意定毛不动</p>
<p>　尔时天上净居天　　奉持过去成佛法</p>
<p>　心之憎爱灭除尽　　上空中见胜菩萨</p>
<p>　时诸天人语魔王　　唯仁波旬当谛计</p>
<p>　天告波旬何故劳　　唐弃汝功实相语</p>
<p>　舍怀恶意寂灭心　　何为惚慊于菩萨</p>
<p>　是士无谁能动者　　犹比口气吹须弥</p>
<p>　故以慈爱语魔王　　自爱莫触娆菩萨</p>
<p>　诸物尚可舍本性　　风舍轻动火舍热</p>
<p>　地舍沆重水舍湿　　冥不避明日舍照</p>
<p>　月尚可使在地行　　须弥升空海过济</p>
<p>　无央数劫成德业　　终不退舍决定誓</p>
<p>　如其决定如精进　　如恶如好慈众生</p>
<p>　法会盛宾诸天人　　食以正法甘露珍</p>
<p>　发心求愿安众生　　自然发意愍世间</p>
<p>　不逮本愿终不起　　日出求冥不得然</p>
<p>　菩萨大悲愍世间　　尘劳之患所蹂践</p>
<p>　博集诸法之良药　　三十七种之神膏</p>
<p>　欲为普世和神药　　卿魔不宜犯绕遮</p>
<p>　一切堕邪迷惑路　　欲导以正不可固</p>
<p>　世愚昏冥灭酥油　　一切大智之灯明</p>
<p>　佛大庭燎今当然　　卿魔莫灭方便退</p>
<p>　见是世间沉没深　　尘劳海渊无涯底</p>
<p>　欲度一切沉没者　　何恶能违行善者</p>
<p>　初始发善根坚固　　建大忍辱之觚干</p>
<p>　意志枝茎大广博　　持戒禁花甚鲜洁</p>
<p>　大智慧树今欲生　　当成熟正法甘果</p>
<p>　卿魔莫为作妨碍　　真坚要树始欲生</p>
<p>　古来下佛种种种　　今是应生开敷时</p>
<p>　今坐是座是其宜　　如先过去之诸佛</p>
<p>　是坐有德名事齐　　无数亿人所爱处</p>
<p>　普此地上更无处　　意大尊重可胜者</p>
<p>　魔王闻是惨愁曰　　菩萨观我是大力</p>
<p>　欲烧天地令燋尽　　能吞铁围普大地</p>
<p>　时菩萨因问魔曰　　本修何行得大力</p>
<p>　答曰吾祠大开门　　名德普闻无不周</p>
<p>　卿一祠祀大德尔　　波旬且可听我说</p>
<p>　吾大祠祀无央数　　遍此地上无空处</p>
<p>　魔语我行汝具知　　汝所行德谁为证</p>
<p>　菩萨告魔具谛听　　今当示汝吾行证</p>
<p>　于是菩萨光明臂　　如出赤云照然明</p>
<p>　从袈裟中出其臂　　即展佣平微妙臂</p>
<p>　先世善行之积聚　　千福轮掌妙相具</p>
<p>　告魔王已手触地　　我行汝知地逮证</p>
<p>　于是地神出现形　　大举声我证我证</p>
<p>　于此地开门大祀　　名闻第一无不备</p>
<p>　又复名曰多金施　　复以马施无央数</p>
<p>　数数食饱充此地　　又雨七宝饱世间</p>
<p>　是处头施有千数　　有处以自及妻息</p>
<p>　是处剥皮是处肉　　是处以血破骨体</p>
<p>　于是地施无数身　　舍世种种身不逆</p>
<p>　地即为证现返复　　地应震应出大声</p>
<p>　三千世界六返动　　尽扑魔王并其军</p>
<p>　颠倒偃覆都堕地　　空中大声普告曰</p>
<p>　释种太子都胜怨　　已胜魔怨诸尘劳</p>
<p>　魔王大幢即摧折　　魔退魔败声流遍</p>
<p>　已胜魔王还定意　　意定深思诸佛事</p>
<p>　德重地神不能胜　　心怀喜踊连震动</p>
<p>　菩萨即告地神曰　　动不动类皆因汝</p>
<p>　且定莫动耐斯须　　吾为无归者作归</p>
<p>　汝久耐负无央数　　逆害亲君族欺者</p>
<p>　越限倾邪向众罪　　掘尽善根行恶人</p>
<p>　饮倒见毒堕冥者　　苦厄重担地狱分</p>
<p>　已胜此等且小忍　　须吾舍弃诸苦担</p>
<p>　于是现历观诸禅　　于诸禅得最自在</p>
<p>　忆念久远初始事　　前世所经如昨暮</p>
<p>　时至夜半天眼观　　见一切了如明镜</p>
<p>　照察明达五道生　　无有坚要如芭蕉</p>
<p>　于其夜至第三时　　审谛思惟意要妙</p>
<p>　一切世间诸苦会　　生老病死遂别离</p>
<p>　愚冥覆弊出要道　　不避坑堑犹如盲</p>
<p>　菩萨推尽生死原　　察其起灭悉晓了</p>
<p>　心更生念重思惟　　老由何来何从死</p>
<p>　复生正念缘生故　　因老有病从病死</p>
<p>　其有头者有头患　　犹树已生必当堕</p>
<p>　重思本种所由有　　觉种缘行受缘对</p>
<p>　受何从起从爱有　　观爱所由从觉识</p>
<p>　觉识所由从触更　　缘其触更有诸根</p>
<p>　所由六入缘名色　　名色之缘则因缘</p>
<p>　如是缘下至于上　　得痴缩起生死原</p>
<p>　是灭已一切都灭　　痴原生死所应灭</p>
<p>　审觉十二缘起本　　如所应觉谛觉知</p>
<p>　八贤圣路最第一　　先执正见如审实</p>
<p>　见死吾我尽三界　　烧尘劳泽以慧火</p>
<p>　辨是事已自叹曰　　所应觉作悉已成</p>
<p>　吾已及逮久仙圣　　诸佛世尊所行道</p>
<p>　至于其夜第三时　　日普照之导幢现</p>
<p>　众生休息时寂静　　一切智成最佛道</p>
<p>　吾已及逮久仙圣　　诸佛世尊所行道</p>
<p>　逮佛第一最处已　　三千世界六变动</p>
<p>　诸天侧塞满空中　　欢喜散花普遍地</p>
<p>　粟金粟银末栴檀　　天意作花悉周布</p>
<p>　地普充盈塞空中　　从无结爱雨天花</p>
<p>　[仁-二+(敲-高)]乐不鼓自然鸣　　诸天鼓乐空中作</p>
<p>　天应庆喜世得持　　地虚空神普踊跃</p>
<p>　火神欢喜自然燃　　渊海波涌震妙声</p>
<p>　树神各各献奇花　　须弥喜与诸山礼</p>
<p>　地狱凉息饿鬼饱　　众生相爱除慊仇</p>
<p>　佛身奋放正法光　　四维上下遍十方</p>
<p>　变现种种诸形像　　故先使至遍觉悟</p>
<p>　八贤圣路始复现　　如童无导令诸道</p>
<p>　是有妙花名诸觉　　言诸觉复林树现</p>
<p>　三十七品数各别　　各自现形如说义</p>
<p>　或白青黄若干色　　光明如是说法音</p>
<p>　佛日出晓照世间　　是其光明谛觉之</p>
<p>　佛即还摄神光明　　不食七日坐乐法</p>
<p>　尔时世尊说此偈　　快哉报福妙愿成</p>
<p>　速疾乃逮最上寂　　保安不受余他苦</p>
<p>　魔王睹共相聚来　　各各现形力向吾</p>
<p>　终不能令吾意动　　以功德力胜降之　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 