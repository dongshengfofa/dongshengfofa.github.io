<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经度宝称品第十八</p>
<p>　久无央数劫　　所积得善本</p>
<p>　逮得昔所愿　　先以授五人</p>
<p>　犹如事火祠　　得酥益增炽</p>
<p>　佛炎超踰彼　　光明靡不照</p>
<p>　已出五道渊　　寻便度五人</p>
<p>　始与五沙门　　德力胜五根</p>
<p>　佛如满月现　　与诸弟子俱</p>
<p>　犹如五明星　　与月俱游处</p>
<p>　时波罗奈城　　有大长者子</p>
<p>　性慈仁愍达　　厥名曰宝称</p>
<p>　居宅如天宫　　侍使犹天女</p>
<p>　伎乐小罢息　　称及女皆眠</p>
<p>　古世福所追　　应服甘露药</p>
<p>　前世见死尸　　慈悲斯须间</p>
<p>　宿善所追及　　怅然从寐寤</p>
<p>　见诸女如尸　　居宅犹丘墓</p>
<p>　其心怀惨忤　　举手悲叹曰</p>
<p>　吾今遭厄难　　大苦患之中</p>
<p>　自然生善心　　唯乐无为安</p>
<p>　欲乐难久保　　善乐斯须耳</p>
<p>　当从何路逃　　于何自藏匿</p>
<p>　不遭无常火　　无恐怖之处</p>
<p>　谁于世可恃　　吾当何所怙</p>
<p>　谁当从爱欲　　深泥中见拔</p>
<p>　于是舍爱欲　　徐下金宝床</p>
<p>　因便履宝屣　　其价直百千</p>
<p>　居宅城门户　　皆自然夜开</p>
<p>　即明晓如昼　　其心怀狐疑</p>
<p>　天于上空中　　怀慈告令悦</p>
<p>　仁远建志性　　莫顾懈迟久</p>
<p>　佛世间圣师　　今去是不远</p>
<p>　停立相望待　　如牛求母犊</p>
<p>　仁当于今日　　建无极大利</p>
<p>　淫欲如群鱼　　迷惑之回波</p>
<p>　以乘上精进　　第一牢桴材</p>
<p>　度诸苦渊海　　期必在今日</p>
<p>　时童子宝称　　行正流泣测</p>
<p>　遥举手向佛　　悲声而叹曰</p>
<p>　惟尊我今困　　于老病死苦</p>
<p>　愿尊常为归　　济我斯苦患</p>
<p>　佛时遥告以　　梵柔软净音</p>
<p>　是间有安静　　无苦患之处</p>
<p>　有八贤圣路　　寂灭甚清凉</p>
<p>　速来诣吾所　　当为汝作归</p>
<p>　宝称闻是教　　喜踊意充益</p>
<p>　犹如遭旱热　　自洗清净池</p>
<p>　寻声至佛所　　稽首世尊足</p>
<p>　唯如妙华树　　为风所吹颠</p>
<p>　体璎珞服饰　　心怛然不着</p>
<p>　宿福今运会　　毕竟获罗汉</p>
<p>　佛见宝称心　　内惭体璎珞</p>
<p>　沙门事俱辨　　因告语之曰</p>
<p>　饰容内纯善　　第一胜诸根</p>
<p>　是谓成吾法　　不以托外服</p>
<p>　其有内心端　　表里相应顺</p>
<p>　道门为之开　　不可恃虚服</p>
<p>　缘宝称功德　　四友因得度</p>
<p>　满成与无怙　　牛齝及善与</p>
<p>　将五十童子　　得度脱诸苦</p>
<p>　彼诸世尊边　　始六十罗汉</p>
<p>　时佛以梵音　　告诸弟子曰</p>
<p>　汝等已度苦　　旷然清凉安</p>
<p>　众生沈爱欲　　受苦可怜伤</p>
<p>　卿等宜慈愍　　诸方宣化度</p>
<p>　分布遣弟子　　于是独游行</p>
<p>　乃至野象泽　　因求止宿处</p>
<p>　现神光晃昱　　以降毒害龙</p>
<p>　显神足变化　　种种奇妙好</p>
<p>　佛憍慢已尽　　又化诸憍慢</p>
<p>　度第一迦叶　　居野象泽者</p>
<p>　然后以次度　　迦叶之二弟</p>
<p>　三兄弟门徒　　千人成无著</p>
<p>　佛与是三人　　功德甚巍巍</p>
<p>　法则及惠施　　禁戒威仪善</p>
<p>　将从千弟子　　名众师之师</p>
<p>　慈愍度竭王　　行诣王舍城</p>
<p>　有宿德之人　　典领摩竭境</p>
<p>　以善居王位　　德善踰众生</p>
<p>　闻佛大圣尊　　来入国境内</p>
<p>　闻即心喜踊　　整严往迎佛</p>
<p>　王驾躬自出　　与大极自军</p>
<p>　王瓶沙妙容　　众王中最殊</p>
<p>　如释从诸天　　俱出其天宫</p>
<p>　严威仪导从　　往见梵天时</p>
<p>　与诸重臣属　　始从城中出</p>
<p>　执转轮圣王　　出游之威仪</p>
<p>　与诸神宝臣　　前后俱导从</p>
<p>　极世之严饰　　殊妙无有比</p>
<p>　象马车人从　　声震于云中</p>
<p>　妇女临路观　　服饰如电曜</p>
<p>　诸城门各出　　填塞四衢路</p>
<p>　犹如山诸谷　　秋雨暴水出</p>
<p>　诸王中雄猛　　行近至佛前</p>
<p>　佛奋金色光　　照曜诸树间</p>
<p>　以佛之威神　　曜泽令金色</p>
<p>　王愕然欢喜　　顾谓傍臣曰</p>
<p>　听声视其色　　礼仪甚相应</p>
<p>　如吾谛熟观　　诚实妙宝器</p>
<p>　智慧之大海　　众善之宝藏</p>
<p>　遥视其容貌　　佛以慈相示</p>
<p>　王不胜欢喜　　便下其宝车</p>
<p>　如日出于云　　下没西山岗</p>
<p>　罢王五威仪　　步进诣佛所</p>
<p>　五体礼佛足　　尽心谦恭敬</p>
<p>　叉手仰视佛　　甚妙意无厌</p>
<p>　喜敬心无量　　身衣毛皆竖</p>
<p>　礼竟就位坐　　形容益殊好</p>
<p>　一心熟观佛　　犹宝须弥山</p>
<p>　三自称名号　　因白世尊曰</p>
<p>　今视世尊颜　　心终无厌足</p>
<p>　佛兴世奇快　　为三界作归</p>
<p>　今日喜踊跃　　情怀心逸豫</p>
<p>　豫睹计明谛　　快舍圣王位</p>
<p>　天世人所敬　　其宜实应当</p>
<p>　度身至安处　　充满众生愿</p>
<p>　今礼世尊足　　身命归于佛</p>
<p>　王于佛前坐　　佥然自捡整</p>
<p>　系眼睛于佛　　熟视心不动</p>
<p>　专精在守意　　如蜂向花树</p>
<p>　兼加谦恪心　　渴仰欲闻经</p>
<p>　佛以八种声　　为王广说法</p>
<p>　诸根及心意　　六情缘起色</p>
<p>　起灭不停息　　犹如水中泡</p>
<p>　诸根之起灭　　王当谛觉知</p>
<p>　如下种于地　　必有萌芽生</p>
<p>　芽非种种非　　芽王当审觉</p>
<p>　非本不离本　　诸情意如是</p>
<p>　生死之颠倒　　相因缘生灭</p>
<p>　王闻是深法　　心为之悚然</p>
<p>　即度生死渊　　逮得慧眼净</p>
<p>　侍从万二千　　皆蒙得解脱</p>
<p>　上诸天八万　　逮得甘露药</p>
<p>　尔时佛圣师　　游止竹林园</p>
<p>　慈愍众生故　　昼夜奋光明</p>
<p>　比丘名马师　　顺威仪早起</p>
<p>　启辞白世尊　　欲入城分卫</p>
<p>　佛告今出行　　若卒逢异学</p>
<p>　当以四谛颂　　次第为解说</p>
<p>　时闻圣师教　　顶受而奉承</p>
<p>　为其四大故　　行诣王舍城</p>
<p>　寂然息心行　　目视不离前</p>
<p>　外学甚明达　　厥名曰受训</p>
<p>　见妙异威仪　　敬心而往问</p>
<p>　新威仪寂灭　　唯告示其意</p>
<p>　是何奇宝山　　为仁最上师</p>
<p>　仁是何宝颗　　从何山迸出</p>
<p>　是何智慧树　　所戴鲜好花</p>
<p>　为从何师日　　仁光所从出</p>
<p>　是何慧清池　　乃生是芙蓉</p>
<p>　仁师有何教　　是谁见告示</p>
<p>　有王甘蔗族　　释种王之子</p>
<p>　舍家学成佛　　为普世圣师</p>
<p>　仁当觉吾师　　天人圣贤师</p>
<p>　我适始初学　　生年既幼稚</p>
<p>　佛法广且深　　所说甚精微</p>
<p>　今当精现说　　圣师之言教</p>
<p>　觉苦苦起无　　又知苦所灭</p>
<p>　所以苦灭道　　圣师所颁宣</p>
<p>　彼闻是四句　　心即霍停止</p>
<p>　忧婆替即时　　逮得慧眼净</p>
<p>　因为目犍连　　再遍说四句</p>
<p>　应时见道迹　　俱行诣佛所</p>
<p>　与五百门徒　　稽首敬礼佛</p>
<p>　发声称沙门　　威仪即备悉</p>
<p>　二贤先见道　　俱逮罗汉果</p>
<p>　一者智慧最　　二者神足备</p>
<p>　二贤侍世尊　　犹如左右臂</p>
<p>　共辅翼于佛　　如王者贤臣</p>
<p>　时有大姓子　　名曰药树生</p>
<p>　舍金色妙英　　剃头被袈裟</p>
<p>　于多子野泽　　见佛陈本行</p>
<p>　今始得睹佛　　一切智圣师</p>
<p>　叉手戴顶上　　向佛遥稽首</p>
<p>　佛是我圣师　　我是佛弟子</p>
<p>　佛以妙梵音　　慈心告之曰</p>
<p>　善来贤明士　　适遇会良时</p>
<p>　佛应顺本行　　为说深妙法</p>
<p>　散其尘劳聚　　即时逮果证</p>
<p>　与三圣弟子　　光显一切智</p>
<p>　犹月十五日　　与三明星俱</p>
<p>　适从舍卫国　　奉使至王舍</p>
<p>　财富好施与　　厥名曰须达</p>
<p>　到适闻佛名　　喜踊跃无量</p>
<p>　举身衣毛竖　　夜不能眠寐</p>
<p>　夜半至佛所　　到即得见佛</p>
<p>　五体礼佛足　　情甚怀欢欣</p>
<p>　汝以爱法故　　除损睡眠耶</p>
<p>　夜喜故诣吾　　必获其善报</p>
<p>　施戒及智慧　　叹誉生天安</p>
<p>　淫欲之瑕秽　　广说若干法</p>
<p>　犹如净好[疊*毛]　　入染受色鲜</p>
<p>　时长者须达　　受入泥洹池</p>
<p>　久发愿求佛　　欲于世兴出</p>
<p>　度脱众生苦　　所誓今已满</p>
<p>　从生死苦厄　　度无数众生</p>
<p>　导以正平路　　径趣泥洹城</p>
<p>　如其本所愿　　各各从意得</p>
<p>　往古得度者　　尽服甘露味</p>
<p>　皆寻得安隐　　不危坠之处</p>
<p>　闻已乐学者　　当入泥洹城　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 