<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行经魔劝舍寿品第二十六</p>
<p>　如日初出　　显于山岗　　奋大光明</p>
<p>　消灭厚冥　　佛法中天　　正法晖明　</p>
<p>　颁宣言辞　　净无垢光</p>
<p>　心怀愚痴冥　　如幽深溪谷</p>
<p>　日以大光明　　推尽幽冥原</p>
<p>　如清明无云　　日光靡不照</p>
<p>　佛所至教化　　莫不蒙济度</p>
<p>　犹如大金山　　大祠祀盛火</p>
<p>　如鱼怨盛阳　　竭尽尘劳水</p>
<p>　欲界尘劳王　　厥号名弊魔</p>
<p>　率来至佛所　　便说是言辞</p>
<p>　维佛往昔坐　　尼连禅水边</p>
<p>　我尔时启曰　　众言最先首</p>
<p>　诸可所作为　　其事以成办</p>
<p>　诸所可觉悟　　已达无有余</p>
<p>　所愿具充满　　今可舍寿命</p>
<p>　于时还答我　　决定言教曰</p>
<p>　吾今且未有　　四部大弟子</p>
<p>　又复未有畅　　解达智慧眼</p>
<p>　建立显佛事　　大尊重所处</p>
<p>　非少许方便　　仓卒可及逮</p>
<p>　不明之晦冥　　未蒙光照明</p>
<p>　日出未经天　　不可便还没</p>
<p>　大海陂池水　　龙阿修伦藏</p>
<p>　若人以裸身　　欲渡大海者</p>
<p>　若欲以蚊翼　　覆蔽十方空</p>
<p>　或如小蚁虫　　欲与师子战</p>
<p>　若复欲发意　　一举能饮尽</p>
<p>　无量大陂池　　竭令无有余</p>
<p>　若欲以口气　　吹须弥宝山</p>
<p>　令各分迸散　　悉成为埃尘</p>
<p>　陂池之漫水　　须弥宝大山</p>
<p>　师子海虚空　　是事尚可为</p>
<p>　佛功德之池　　须弥海虚空</p>
<p>　十方天世人　　无能度量者</p>
<p>　以故吾尔时　　语卿魔如是</p>
<p>　今非是劝吾　　灭度决言时</p>
<p>　如今便可陈　　卿之所志愿</p>
<p>　当随其所启　　魔便白佛言</p>
<p>　世尊诸弟子　　今皆调贤良</p>
<p>　守禁戒精进　　皎明成罗汉</p>
<p>　身在地住立　　以手扪日月</p>
<p>　变现身令大　　至大无结天</p>
<p>　从大生死中　　劫夺我众生</p>
<p>　出吾部界入　　无为如还家</p>
<p>　世尊一切智　　所作无不办</p>
<p>　名闻如大海　　十方普充满</p>
<p>　世尊无比圣　　以佛十种力</p>
<p>　坐于道树下　　被牢强忍铠</p>
<p>　以手坚执持　　大慈之强弓</p>
<p>　放引智慧发　　捷疾之利矢</p>
<p>　我与八十亿　　诸魔王将军</p>
<p>　适放一慧发　　败我大军众</p>
<p>　犹往古列士　　独与大军战</p>
<p>　适放一利发　　胜槃沓大军</p>
<p>　憎爱二大垢　　俱灭令无余</p>
<p>　伏心之醉象　　令得永调良</p>
<p>　以正法大盖　　覆诸应度者</p>
<p>　令一切众生　　得避尘劳电</p>
<p>　裂坏贪餮口　　杜塞无厌心</p>
<p>　颠倒躁扰性　　如扑阿须伦</p>
<p>　以最上第一　　坚牢智慧犁</p>
<p>　耕诸旷大地　　反其愚痴原</p>
<p>　以大正真法　　昼度微妙树</p>
<p>　下之于世间　　花香饱众生</p>
<p>　降现在有中　　广大生死海</p>
<p>　以空无意身　　鸣大正法珂</p>
<p>　在于欲界中　　受于系闭者</p>
<p>　生死之堡聚　　甚劳强难胜</p>
<p>　世尊如力士　　澡脱皆令出</p>
<p>　得住于无漏　　珍宝之台渚</p>
<p>　世尊寝卧于　　智慧之大地</p>
<p>　齐中生微妙　　正法之芙蓉</p>
<p>　其香甘无比　　感动天人心</p>
<p>　来集受训诲　　如蜂食花精</p>
<p>　以师子形相　　佛之猛利士</p>
<p>　愿伏强难伏　　尘劳阿须伦</p>
<p>　已灭尽世间　　生死之力士</p>
<p>　普胜于三界　　世尊最第一</p>
<p>　或有以世间　　生长哺乳力</p>
<p>　或有以巧为　　神变现化力</p>
<p>　于诸天世人　　得胜最第一</p>
<p>　以己之善行　　独剧着世上</p>
<p>　今正是世间　　放舍寿命时</p>
<p>　时佛闻魔王　　种种之劝辞</p>
<p>　时佛天中天　　梵音告魔王</p>
<p>　今魔当怀喜　　必无复忧患</p>
<p>　今却后不久　　三月当舍寿</p>
<p>　可舍心怀热　　卿魔愿已备</p>
<p>　闻佛说是誓　　魔王甚欢喜</p>
<p>　即时于佛前　　忽灭还不现</p>
<p>　于时世尊即　　定意斯须顷</p>
<p>　意了智慧俱　　寻还解散意</p>
<p>　放舍前神通　　无限之长寿</p>
<p>　圣以神通力　　更存寿三月</p>
<p>　世尊已放舍　　无限安长寿</p>
<p>　地祇即惊怖　　六反大震动</p>
<p>　四方皆雨堕　　霹雳大炬火</p>
<p>　犹如劫尽时　　须弥雨炬火</p>
<p>　霹雳连续堕　　普周遍空中</p>
<p>　犹如劫尽时　　大地火干烧</p>
<p>　时佛天中天　　即说是偈言</p>
<p>　犹如破车毂　　强载曳此身</p>
<p>　于时阿难见　　是怨恶变怪</p>
<p>　心怀疑战动　　诣佛问其缘</p>
<p>　时佛告阿难　　吾已舍长寿</p>
<p>　是故地大动　　现是恶征应</p>
<p>　时阿难闻佛　　如是之言教</p>
<p>　即自投于地　　如栴檀树崩</p>
<p>　举身众毛孔　　沸血皆迸出</p>
<p>　心中怀哀戚　　泣血流于面</p>
<p>　一则尊敬师　　二则兄弟爱</p>
<p>　重爱情未解　　悲痛迷荒心</p>
<p>　怀爱熟视佛　　久顷乃发言</p>
<p>　辛酸楚毒苦　　悲哀恋慕辞</p>
<p>　呜呼何甚恶　　无常甚速疾</p>
<p>　佛之光明灯　　忽然便欲灭</p>
<p>　犹如寒时火　　盛旱热时雨</p>
<p>　疲得垂日盖　　莫不蒙其赖</p>
<p>　众生甚可怜　　当迷惑失路</p>
<p>　于大生死中　　无边旷野田</p>
<p>　示人以善道　　审谛识正路</p>
<p>　三界之导师　　舍世何速疾</p>
<p>　都普世众生　　爱热所燋烧</p>
<p>　周旋疲长涂　　旱渴甚久远</p>
<p>　甘池以解水　　其味甚清美</p>
<p>　最上清凉池　　忽然欲枯竭</p>
<p>　去来今现在　　三世无不达</p>
<p>　心入微妙法　　智慧之面目</p>
<p>　照三千世界　　犹视净明镜</p>
<p>　世眼忽灭盲　　一何痛之甚</p>
<p>　众生立笃信　　根芽甫生者</p>
<p>　如有欲渐长　　又已成就者</p>
<p>　如是之等类　　渴仰佛云雨</p>
<p>　此诸垂成苗　　忽当旱燋然</p>
<p>　世尊四十四　　智慧之火光</p>
<p>　一切智大锭　　普曜三千世</p>
<p>　照现大光明　　一切众生眼</p>
<p>　众生何可伤　　当还投邪冥</p>
<p>　觉慧之渊海　　广长甚深远</p>
<p>　佛独能先度　　顾愍伤众生</p>
<p>　今当舍世间　　我等何恃怙</p>
<p>　犹如慈父母　　远子旷长途</p>
<p>　普爱于众生　　慈乳甚盛满</p>
<p>　正法之乳湩　　甘美大丰盈</p>
<p>　世尊之大慈　　犹初生犊母</p>
<p>　今舍犊令孤　　我等将旱枯</p>
<p>　久迷惑失道　　于五幽溪谷</p>
<p>　众生应度者　　犹如孤犊子</p>
<p>　世尊遍推求　　如慈母慕儿</p>
<p>　今谁当推索　　我等何伤失</p>
<p>　是愁忽然过　　后继续复来</p>
<p>　日夜相推逐　　周旋如轮转</p>
<p>　昼夜如两手　　方便无休息</p>
<p>　掬非常命水　　饮之无厌足</p>
<p>　我心甚迷荒　　无所觉识知</p>
<p>　心是金刚耶　　能忍不坏碎</p>
<p>　每追侍世尊　　犹如影随形</p>
<p>　形忽然欲减　　影当何所依</p>
<p>　今我当舍离　　远佛天中天</p>
<p>　如身离寿命　　不复可目名</p>
<p>　无常之宿对　　何不追逐我</p>
<p>　寿已舍其身　　何可立须臾</p>
<p>　尊于大众会　　曾有说是言</p>
<p>　其有证道谛　　四神足具者</p>
<p>　能住寿至劫　　或复能过踰</p>
<p>　佛之道神力　　自在畅无碍</p>
<p>　唯佛世所怙　　今愿且住寿</p>
<p>　愍伤众生故　　幸住寿劫余</p>
<p>　愿尊垂大慈　　怜伤于众生</p>
<p>　住寿令延长　　未度者甚多</p>
<p>　于时佛世尊　　见阿难如是</p>
<p>　愁毒甚憔悴　　因垂抚慰恤</p>
<p>　佛世尊大慈　　告以加爱言</p>
<p>　汝谛观自然　　世动归灭尽</p>
<p>　一切世间事　　终不可不然</p>
<p>　其有成立者　　不得不坏堕</p>
<p>　诸有成立事　　若当终始者</p>
<p>　终无有发意　　求处泥洹城</p>
<p>　吾前为卿等　　具颁宣法教</p>
<p>　为师之诫事　　无有余遗隐</p>
<p>　吾身若留住　　及度世之后</p>
<p>　卿等勤奉法　　用吾色身为</p>
<p>　但当力精进　　尽形奉禁戒</p>
<p>　方便求觉慧　　急如救头燃</p>
<p>　道品所修行　　凡有三十七</p>
<p>　速当设方便　　令心觉解达</p>
<p>　诸善之根源　　皆当由之生</p>
<p>　以灭定羁靽　　系靽心醉象</p>
<p>　以智慧钢钩　　制御令回还</p>
<p>　以正谛谛观　　缚令不越逸</p>
<p>　灭心令静定　　智慧慈敬眼</p>
<p>　卿等必以是　　谛视吾法身</p>
<p>　其有谛见吾　　正法之身者</p>
<p>　吾现在于世　　常见我不离</p>
<p>　吾今为汝等　　乃至当来世</p>
<p>　愿变苦毒树　　令成甘露果</p>
<p>　先当勤服食　　觉意花之精</p>
<p>　成四道果证　　续饱满世间</p>
<p>　俗外学贤圣　　皆不逮觉了</p>
<p>　厚云及上体　　洁持与爱生</p>
<p>　我洁安庠天　　力虑及天帝</p>
<p>　是皆不达道　　吾令汝等觉</p>
<p>　无能寻端底　　得知出要者</p>
<p>　外师所止息　　因迷惑还堕</p>
<p>　唯有佛世尊　　无碍最慧灵</p>
<p>　以是于有中　　坏尽尘劳原</p>
<p>　犹如良医士　　有八种药方</p>
<p>　吾以各分别　　众药之种类</p>
<p>　其贪淫多者　　恶露观为药</p>
<p>　嗔恚用慈除　　愚痴以慧灭</p>
<p>　如向者阿难　　汝之所陈启</p>
<p>　愿佛住劫寿　　或长踰于劫</p>
<p>　是观过去佛　　随俗宿对行</p>
<p>　不尽世上寿　　吾分寿舍一</p>
<p>　吾何为久与　　此蛇虺箧俱</p>
<p>　强曳无返复　　仇怨对已尽</p>
<p>　湿倾危朽舍　　蛇虺甚可畏</p>
<p>　阿难不当速　　舍此身逃耶</p>
<p>　汝从水索火　　从铁中索金</p>
<p>　从芙蓉花茎　　欲得金刚杖</p>
<p>　从恶毒器中　　欲索甘露药</p>
<p>　与狂论定计　　从怨求畅爱</p>
<p>　地狱中求药　　厕中求香美</p>
<p>　欲教训猕猴　　令重莫轻躁</p>
<p>　朽舍久危墙　　湿沙以为城</p>
<p>　云泡水上沫　　露灯难恃怙</p>
<p>　如坏器盛水　　亦难可久保</p>
<p>　轻脆甚于是　　无强速坏舍</p>
<p>　当作是觉知　　可得四大身</p>
<p>　何见正谛者　　堪任升此身</p>
<p>　众生愚痴故　　悦意不怀忧</p>
<p>　见他有死者　　不自计当尔</p>
<p>　放心于不要　　耗尽其寿命</p>
<p>　终不设方便　　求益己善本</p>
<p>　当作是觉知　　普世归无常</p>
<p>　天地宝石山　　皆当归灭尽</p>
<p>　大渊海陂池　　不久皆干竭</p>
<p>　名宝须弥山　　亦必当崩颠　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 