<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘集菩萨学论卷第二十四</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>　　念三宝品第十八之三</p>
<p>　诸有道路河流处　　能建桥梁及舡筏</p>
<p>　普为利乐诸众生　　称赞寂静令忻悟</p>
<p>　放大光名除渴爱　　此光能觉诸含识</p>
<p>　令其舍离于五欲　　专求解脱深妙法</p>
<p>　若能舍离于五欲　　专求解脱深妙法</p>
<p>　则能以佛甘露雨　　普灭世间诸渴爱</p>
<p>　惠施池井及泉流　　勤求无上菩提道</p>
<p>　毁呰五欲赞禅定　　是故光名除渴爱</p>
<p>　放大光明名作变　　此光能觉诸众生</p>
<p>　见者令慕佛菩提　　发心愿证无师智</p>
<p>　造立如来大悲像　　众相庄严处莲座</p>
<p>　常叹最胜佛功德　　是故此光名作爱</p>
<p>　放大光明名忻乐　　此光能觉诸众生</p>
<p>　令其心乐于诸佛　　及以乐法乐众僧</p>
<p>　若常心乐于诸佛　　及以乐法乐众僧</p>
<p>　则在如来圣会中　　逮成无生深法忍</p>
<p>　开悟众生无有量　　普使念佛法僧宝</p>
<p>　及示发心功德行　　是故此光名忻乐</p>
<p>　放大光明名福聚　　此光能觉诸众生</p>
<p>　令其修习种种施　　以此愿求无上道</p>
<p>　设大施会无遮限　　诸来乞者皆满足</p>
<p>　不令其心有所乏　　是故此光名福聚</p>
<p>　放大光明名具智　　此光能觉诸众生</p>
<p>　于一法门了多法　　于多法门刹那解</p>
<p>　为诸众生分别说　　决定了知真实义</p>
<p>　善能广说无损减　　是故此光名具智</p>
<p>　放大光明名惠灯　　此光能觉诸众生</p>
<p>　令知众生性空寂　　一切诸法无所有</p>
<p>　法无主宰本来空　　如幻阳焰水中月</p>
<p>　亦如梦境及影像　　是故此光名惠灯</p>
<p>　放大光名法自在　　此光能觉诸众生</p>
<p>　令得无尽陀罗尼　　悉持一切如来藏</p>
<p>　恭敬供养持法者　　给侍守护如诸仙</p>
<p>　以种种法施众生　　是故光名法自在</p>
<p>　放大光明名具舍　　此光觉悟悭众生</p>
<p>　令知财富悉无常　　乐行惠施而无吝</p>
<p>　善能调伏彼悭者　　了财如梦如浮云</p>
<p>　增长惠施清净心　　是故此光名具舍</p>
<p>　放大光明名除热　　此光能觉毁禁者</p>
<p>　普令安住清净戒　　发心愿证无师智</p>
<p>　劝励众生咸奉持　　十善业道常清净</p>
<p>　复令发趣菩提心　　是故此光名除热</p>
<p>　放大光明名忍严　　此光觉语多嗔者</p>
<p>　令除忿恚及我慢　　乐修忍辱常柔和</p>
<p>　众生暴恶难行忍　　为菩提故心不动</p>
<p>　称扬最上忍功德　　是故此光名忍严</p>
<p>　放大光明名勤勇　　此光觉悟懒惰者</p>
<p>　令彼常于三宝中　　恭敬供养无疲厌</p>
<p>　若彼常于三宝中　　恭敬供养无疲厌</p>
<p>　则能超出四魔境　　速成无上佛菩提</p>
<p>　劝诸众生发精进　　常于三宝伸供养</p>
<p>　法欲灭时专护持　　是故此光名勤勇</p>
<p>　放大光明名寂静　　此光能觉乱意者</p>
<p>　令其远离贪恚痴　　心不动摇栖正定</p>
<p>　舍离一切恶知识　　无义谈说杂染行</p>
<p>　赞叹禅定阿兰若　　是故此光名寂静</p>
<p>　放大光明名惠严　　此光觉悟愚迷者</p>
<p>　令其证谛解缘起　　诸根智惠悉通达</p>
<p>　若能证谛解缘起　　诸根智惠悉通达</p>
<p>　则得日灯三摩地　　智惠光明成佛果</p>
<p>　国财及已皆能舍　　为菩提故求正法</p>
<p>　闻已为众广开演　　是故此光名惠严</p>
<p>　放大光明名佛惠　　此光觉悟诸含识</p>
<p>　令见无量百千佛　　各各坐宝莲花上</p>
<p>　赞佛威德及解脱　　说佛自在诸神通</p>
<p>　显示佛力妙难思　　是故此光名佛惠</p>
<p>　放大光明名无畏　　此光照触除诸怖</p>
<p>　非人捶打所执缚　　一切灾难皆令灭</p>
<p>　于诸众生施无畏　　遇有恼害皆能止</p>
<p>　拯济厄难孤穷者　　是故此光名无畏</p>
<p>　放大光明名安隐　　此光能照疾病者</p>
<p>　令除一切诸苦痛　　悉得胜定三昧乐</p>
<p>　施以良药救众患　　妙宝延命香涂体</p>
<p>　掌中涌现诸饮食　　是故此光名安隐</p>
<p>　放大光明名见佛　　此光觉悟将殁者</p>
<p>　随其忆念见如来　　命终得生其净国</p>
<p>　见有临终劝念佛　　又示尊像令瞻敬</p>
<p>　俾于佛所深归仰　　是故此光名见佛</p>
<p>　放大光明名乐法　　此光能觉诸群生</p>
<p>　令于正法常欣乐　　听闻读诵及书写</p>
<p>　法欲尽时能演说　　令求法者意充满</p>
<p>　于法爱乐勤修习　　是故此光名乐法</p>
<p>　放大光明名妙音　　此光开悟诸菩萨</p>
<p>　能令三界所有声　　闻者皆是如来音</p>
<p>　以大音声称赞佛　　及施铃铎诸音乐</p>
<p>　普使世间闻佛音　　是故此光名妙音</p>
<p>　放大光明名甘露　　此光开悟诸众生</p>
<p>　令舍一切放逸行　　具足修习诸功德</p>
<p>　谓有为法非安隐　　无量苦恼悉充遍</p>
<p>　常乐称扬寂灭乐　　是故此光名甘露</p>
<p>　放大光明名最胜　　此光开悟诸众生</p>
<p>　令于佛所普听闻　　戒定智惠增上法</p>
<p>　常乐称赞大牟尼　　胜戒胜定及胜惠</p>
<p>　如是为求无上道　　是故此光名最胜</p>
<p>　放大光明名宝严　　此光能觉诸群生</p>
<p>　令得宝藏无穷尽　　以此供养诸如来</p>
<p>　以诸种种上妙宝　　奉施于佛及佛塔</p>
<p>　亦以惠施诸贫乏　　是故得成此光明</p>
<p>　放大光明名香严　　此光能觉诸众生</p>
<p>　令其闻者悦可意　　决定当成佛功德</p>
<p>　人天妙香以涂饰　　供养一切最胜主</p>
<p>　亦以造塔及佛像　　是故得成此光明</p>
<p>　放大光名妙庄严　　宝幢幡盖无央数</p>
<p>　焚香散华奏众乐　　城邑内外皆充满</p>
<p>　由以微妙伎乐音　　众香妙华幢盖等</p>
<p>　种种庄严供养佛　　是故得成此光明</p>
<p>　放大光明名严净　　令地平坦犹如掌</p>
<p>　庄严佛塔及其处　　是故得成此光明</p>
<p>　放大光明名大云　　而能密布雨香水</p>
<p>　由以香水洒佛塔　　是故得成此光明</p>
<p>　放大光明名严具　　令裸形者得上服</p>
<p>　严身妙物而为施　　是故得成此光明</p>
<p>　放大光明名上味　　能令饥者获美食</p>
<p>　以众珍馔而为施　　是故得成此光明</p>
<p>　放大光明名胜财　　令贫乏者获宝藏</p>
<p>　以无尽物施三宝　　是故得成此光明</p>
<p>　放大光明名净眼　　能令盲者见众色</p>
<p>　以灯施佛及佛塔　　是故得成此光明</p>
<p>　放大光明名净耳　　能令聋者悉善听</p>
<p>　作乐施佛及佛塔　　是故得成此光明</p>
<p>　放大光明名净鼻　　昔未闻香皆得闻</p>
<p>　以香施佛及佛塔　　是故得成此光明</p>
<p>　放大光明名净舌　　能除粗恶不善语</p>
<p>　由以美音称赞佛　　是故得成此光明</p>
<p>　放大光明名净身　　令根缺者皆具足</p>
<p>　以身礼佛及佛塔　　是故得成此光明</p>
<p>　放大光明名净意　　令失心者得正念</p>
<p>　由修三昧自在力　　是故得成此光明</p>
<p>　放大光明名净色　　难思妙相咸令睹</p>
<p>　妙华供佛及佛塔　　是故得成此光明</p>
<p>　放大光明名净声　　观声缘起如谷响</p>
<p>　了知声性本来空　　是故得成此光明</p>
<p>　放大光明名净香　　令诸臭秽悉香洁</p>
<p>　香水浴佛及佛塔　　是故得成此光明</p>
<p>　放大光明名净味　　能除一切味中毒</p>
<p>　常供佛僧及父母　　是故得成此光明</p>
<p>　放大光明名净触　　能令硬触皆柔软</p>
<p>　戈鋋剑戟从空雨　　皆令变作妙花鬘</p>
<p>　以昔曾于道路中　　涂香散花布衣服</p>
<p>　迎奉如来蹈其上　　是故得成此光明</p>
<p>　放大光明名净法　　能令身诸毛孔中</p>
<p>　悉演难思妙法门　　听者咸欣蒙解脱</p>
<p>　自性无生从缘起　　法性常住等虚空</p>
<p>　了知佛身即法身　　是故得成此光明</p>
<p>　如是等比光明门　　如微尘数无有量</p>
<p>　悉从大仙毛孔出　　所作事业各差别</p>
<p>　如一毛孔所放光　　由若虚空微尘数</p>
<p>　一切毛孔悉亦然　　此是大仙三昧力</p>
<p>　如彼所修诸功德　　随其宿缘同梵行</p>
<p>　今放光明故如是　　此是大仙智自在</p>
<p>　往昔同修胜福业　　能生爱乐皆随喜</p>
<p>　于今所作亦复然　　是故得成此光明</p>
<p>　若有自修众福业　　数数供养于诸佛</p>
<p>　复于佛德常勤求　　由此光明所开觉</p>
<p>　譬如生盲不见日　　非谓无日出世间</p>
<p>　诸有目者悉了知　　各随所务而修作</p>
<p>　大士光明亦如是　　有智惠者皆悉见</p>
<p>　凡夫邪信劣解人　　于此光明莫能睹</p>
<p>　摩尼宫殿及辇舆　　妙宝灵香以涂莹</p>
<p>　具有胜福咸自然　　非无德者能安处</p>
<p>　大士光明亦如是　　有深智者咸蒙照</p>
<p>　邪信劣解凡愚入　　无有能得斯光瞩</p>
<p>　若有闻此光差别　　能生清净深信解</p>
<p>　永断一切诸疑网　　速成无上功德幢</p>
<p>　复现最上三摩地　　眷属庄严皆自在</p>
<p>　十方一切国土中　　佛子众会皆围绕</p>
<p>　有妙莲华光庄严　　量等三千大千界</p>
<p>　其身端坐悉充满　　现此三昧神通力</p>
<p>　复有十刹微尘数　　妙宝莲华所严饰</p>
<p>　诸佛子等住其中　　是此三昧威神力</p>
<p>　宿世成就善因缘　　具足修行佛功德</p>
<p>　如是众会所围绕　　悉共合掌观无厌</p>
<p>　童子身中入三昧　　于盛年身从定起</p>
<p>　盛年身中入三昧　　于老年身从定起</p>
<p>　老年身中入三昧　　近事女身从定起</p>
<p>　近事女身入三昧　　近事男身从定起</p>
<p>　近事男身入三昧　　比丘尼身从定起</p>
<p>　比丘尼身入三昧　　于比丘身从定起</p>
<p>　比丘身中入三昧　　学无学身从定起</p>
<p>　学无学身入三昧　　于缘觉身从定起</p>
<p>　缘觉身中入三昧　　现如来身从定起</p>
<p>　如来身中入三昧　　于诸天身从定起</p>
<p>　诸天身中入三昧　　于大龙身从定起</p>
<p>　大龙身中入三昧　　于夜叉身从定起</p>
<p>　夜叉身中入三昧　　于部多身从定起</p>
<p>　部多身中入三昧　　一毛孔中从定起</p>
<p>　一毛孔中入三昧　　一切毛孔从定起</p>
<p>　一切毛孔入三昧　　一毛端头从定起</p>
<p>　一毛端头入三昧　　一切发端从定起</p>
<p>　一切发端入三昧　　一微尘中从定起</p>
<p>　一微尘中入三昧　　于一切尘从定起</p>
<p>　一切尘中入三昧　　于金刚际从定起</p>
<p>　金刚际中入三昧　　于摩尼宝从定起</p>
<p>　若摩尼宝入三昧　　佛光明中从定起</p>
<p>　若佛光中入三昧　　于水大中从定起</p>
<p>　若水大中入三昧　　于火大中从定起</p>
<p>　若火大中入三昧　　于风大中从定起</p>
<p>　若风大中入三昧　　于地大中从定起</p>
<p>　若地大中入三昧　　于天宫殿从定起</p>
<p>　若天宫殿入三昧　　于空起定心不乱</p>
<p>　是名不思议解脱　　自在功德三摩地</p>
<p>　十方所有诸如来　　于无量劫说不尽</p>
<p>　一切如来共宣说　　众生业报龙变化</p>
<p>　诸佛自在大神通　　及入定力不思议</p>
<p>　声闻心住八解脱　　能以一身现多身</p>
<p>　复以多身为一身　　于虚空中入火定</p>
<p>　彼不具足大慈悲　　不为众生求佛道</p>
<p>　尚能现此难思议　　何况广大饶益者</p>
<p>　譬如日月游虚空　　其光普遍十方处</p>
<p>　泉池陂泽器中水　　众宝河海靡不现</p>
<p>　菩萨色像亦复然　　十方普现不思议</p>
<p>　此皆三昧自在力　　唯有如来能现证</p>
<p>　海中有神名善音　　其音普顺海众生</p>
<p>　所有语言皆辩了　　令彼一切悉欢悦</p>
<p>　彼神具有贪恚痴　　犹能善解诸言说</p>
<p>　况复总持自在力　　而不能令众欢喜</p>
<p>　譬如幻师善幻法　　能现无边巧事业</p>
<p>　须臾示作日月岁　　城邑丰饶大安乐</p>
<p>　幻师具有贪恚痴　　犹能幻力悦世间</p>
<p>　况复解脱诸禅定　　而不能令众欢喜</p>
<p>　罗睺阿修罗变现　　蹈金刚际海中立</p>
<p>　海水虽深没半身　　首与须弥正齐等</p>
<p>　彼有贪欲嗔恚痴　　尚能现此大神变</p>
<p>　况复降魔照世灯　　而无自在威神力</p>
<p>　天与修罗斗战时　　帝释神力得自在</p>
<p>　随其军众之数量　　现身与等彼无敌</p>
<p>　诸阿修罗作是念　　释提桓因来向我</p>
<p>　必取我身五种缚　　由是彼众悉忧怖</p>
<p>　帝释现身有千眼　　手执金刚出火焰</p>
<p>　被甲持杖具威严　　修罗遥见咸退伏</p>
<p>　彼由微小福力故　　犹能摧破大怨敌</p>
<p>　何况救度一切者　　岂于功德不自在</p>
<p>　如风兴云降大雨　　亦能息灭诸云气</p>
<p>　亦能成熟诸苗稼　　亦能安乐诸群生</p>
<p>　彼不能学波罗蜜　　亦不学佛诸功德</p>
<p>　犹成不可思议事　　何况具足诸愿者　</p>
<p>论曰。菩萨诸有所作。皆为利乐诸众生故。自余别明增长福因。如宝云经偈云</p>
<p>　若诸菩萨　　严持香花　　奉献如来</p>
<p>　及佛塔庙　　以此回向　　愿诸众生</p>
<p>　离破戒垢　　得佛戒香　　若诸菩萨</p>
<p>　以净香水　　扫洒涂地　　以此回向</p>
<p>　愿诸众生　　离恶威仪　　修善法式</p>
<p>　整肃圆满　　若诸菩萨　　严持花盖</p>
<p>　而以奉献　　以此回向　　愿诸众生</p>
<p>　离烦恼热　　若入伽蓝　　发如是心</p>
<p>　令诸众生　　入涅盘城　　出伽蓝时</p>
<p>　发如是心　　愿令众生　　越生死狱</p>
<p>　若开户牖　　发如是心　　愿令众生</p>
<p>　开圣智门　　若闭户牖　　发如是心</p>
<p>　愿令众生　　闭恶趣门　　若安坐时</p>
<p>　发如是心　　愿令众生　　坐菩提场</p>
<p>　右胁卧时　　发如是心　　愿令众生</p>
<p>　安住涅盘　　从卧起时　　发如是心</p>
<p>　愿令众生　　离缠盖障　　若往便利</p>
<p>　发如是心　　愿令众生　　趣大觉路</p>
<p>　正便利时　　发如是心　　愿令众生</p>
<p>　拔三毒箭　　若洗净时　　发如是心</p>
<p>　愿令众生　　洗烦恼垢　　若洗手时</p>
<p>　发如是心　　愿令众生　　离秽浊业</p>
<p>　若洗足时　　发如是心　　愿令众生</p>
<p>　离障尘坌　　嚼齿木时　　发如是心</p>
<p>　愿令众生　　舍诸垢染　　又彼菩萨</p>
<p>　若身所作　　一切善业　　持以回向</p>
<p>　利益安乐　　一切众生　　若礼如来</p>
<p>　及佛塔庙　　发如是心　　愿令众生</p>
<p>　常得人天　　之所礼敬　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 