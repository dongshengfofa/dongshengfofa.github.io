<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>福盖正行所集经卷第十</p>
<p>　　　　龙树菩萨集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>是时长者复以伽陀。称赞佛已。发诚实言。作大誓愿。以我所修善根功德。愿未来世。得成佛道。亦如世尊。具足成就三十二相。八十种好。以无碍智无上法药。能愈众生贪恚痴病。于无亲者。为作主宰。于黑暗者。为作照明。未调伏者。令善调伏。未信解者。令生信解。未安隐者。令得安隐。未涅盘者。令得涅盘。毕竟出离生老病死忧悲苦恼。咸使生天。受妙快乐。复能劝修八圣道行。开示宣畅四圣谛法。令彼闻已。心得悟解。赞佛法僧种种功德。无量智慧。自性清净。广大威神。无能胜者。能拔轮回生死苦恼。方便诱导。入解脱城。渐次令修诸功德法。守护净戒。修奢摩他。毗钵舍那。于四无畏。及四神足。四正勤等。治诸懈怠。于四念处。明记不忘。四无量心。平等修习。依五根力。断五趣障。了五蕴相。自他同等。具足圆成六波罗蜜。以七圣财。普施一切。修净戒足。蹈七觉花。一心安住七方便观。分别演说八圣道支。善能修习九次第定。具足十力。名闻十方。得十自在。乃至成佛</p>
<p>尔时世尊。见彼长者。于大众中。发誓愿已。赞言。善哉。汝今真是人中大龙。人中师子。最上最胜。人中大仙。离诸垢染。如白莲华。堪能运载一切众生。堪能荷担无上菩提。是时世尊。舒金色手。如莲华开。指间网絻。其纹巧妙。如父抚子。按长者顶。以梵音声。如春雷震而作是言。汝于来世。当得作佛。号能满众生志愿如来应供。正遍知。明行足。善逝。世间解。无上士。调御丈夫。天人师。佛世尊。具足十力。破诸魔众。其土清净。广大富乐。时虚空中。有诸天子。雨妙香花。而为供养。普佛世界一切有情。皆发信心。乐修福行。尔时世尊。而说偈言</p>
<p>　汝于未来世　　积集胜功德</p>
<p>　于生死海中　　拯济诸沉溺</p>
<p>　过无数劫已　　当得成佛道</p>
<p>　慧眼净无垢　　现证一切法</p>
<p>　具相放光明　　如世间杲日</p>
<p>　令一切众生　　除三毒黑暗</p>
<p>　天人大众中　　最胜无过上</p>
<p>　善调伏有情　　皆令修梵行</p>
<p>　为第一导师　　具足一切智</p>
<p>　得最上菩提　　如莲华出水　</p>
<p>尔时世尊。与彼长者。于大众中。授佛记已。时频婆娑罗王国内人民。咸发信心。叹未曾有。由于佛等。专修施行。于人天中。常为主宰。有大威力。常以大悲。利益安乐一切众生。无上菩提。决定获得。是故佛敕。诸比丘等。于此经典。常当受持。为人宣说</p>
<p>广明施行。恐繁且止。持戒功德。今当显示。云何布施之后。即云持戒。此依诸经。次第如是。又诸众生。放逸着乐。多由内心。自邪思惟。随顺造作。乃至现行。流至身语。破毁禁戒。为令众生发起对治。故布施后。说持戒相。若佛弟子。及诸白衣。于彼禁戒。坚持无犯。此说是名清净持戒。若诸众生。发起邪思。身语意业。造众多罪。杀害众生。断人命根。他所有物。不与而取。愖着染欲。心无暂舍。妄言。绮语。恶口。两舌。起大邪见。拨无因果。杀父。害母。杀阿罗汉。以恶毒心。出佛身血。破和合僧。破塔坏寺。盗众僧物。污净行尼。于诸善人。喜生骂辱。常乐聚集。说无义语。轻法慢教。贪营世务。为邪活命。造诸恶业。魁脍狱卒。屠杀捕鱼。穿窬抄劫。乃至贫人微少财物。亦行剥夺。与他毒药。损害众生。象马牛等。乐为犍犗。破坏聚落。斫伐林木。发言碜毒。讥刺贤善。诈现威仪。其心谄曲。善说不善。与令不与。造众罪已。临命终时。种种苦相。皆悉现前。识既灭谢。恶业随逐。堕地狱中。受极重苦。地狱有四。一曰煻煨。二曰尸粪。三曰剑林。四曰灰河。是四地狱。名为近边。复有八热根本地狱。一名烧然。二极烧然。三名众合。四名号叫。五大号叫。六名炎热。七极炎热。八名无间。时彼狱中。有诸狱卒。厥状丑恶。甚可怖畏。或作牛头。驴象头等。其形长大。肥壮多力。身皮黑涩。发毛黄赤。皱眉怒目。褰鼻亸唇。两臂坚硬。手执铁棒。或持利斧。枪戟锤锯。剑轮罥索。种种苦具。皆出猛焰。是诸狱卒。凶险卒暴。于彼罪人。无少慈心。或烧或煮。或斫或锯。寻即命终。须臾复活。或复驱入煻煨尸粪地狱之中。下足燋烂。举复如故。遥见林木。即往逃避。到已枝叶皆为锋刃。从上而坠。斫截其身。有诸鸷兽虎兕师子。摩竭鱼等。张口吐火。齿牙铦利。咀嚼吞啖。造恶有情。有大铁树。名娑拉末黎。上有百千锋刃铁刺。一一铁刺。长十六指。时彼狱卒。驱逐罪人。随其上下。而逆刺之。诸恶飞禽。竞集其上。利喙坚爪。或鹐或躩。狱卒或以大热铁丸。以钤擘口。逼令吞之。或镕铜汁。灌其口中。从咽彻下。悉皆燋烂。或以铁钉。而钉其舌。复以铁犁。使牛耕之。或投罪人大铁臼中。复以其杵。而捣碎之。或以铁匣。而夹其身。耳鼻口中。悉皆流血。一切身分。破坏无余。有大炭坑。极深炎炽。以彼罪人。掷入其中。倏然之间。变成火聚。时诸狱卒。咸共呵责。汝于昔时。多造诸恶。心无慈行。破犯禁戒。今受其报。自当知之。此中极苦。难堪难忍。长时受罪。业尽方出。是故佛敕。汝等比丘。常于此经。受持读诵。为人演说。令修施戒。得成福盖</p>
<p>佛言彼破戒者。由彼恶慧。内心思构。不起对治。热恼逼迫。造作众罪。犹如干枯树穴之中。置之炎火。必为所烧。如败种子。虽植良田。毕竟不能生长其芽。彼破戒者。于佛法田。不生善芽。亦复如是。又如林木。悉伐其本。茎干枝叶。不复滋茂。破戒之人。断其善根。坏功德法。亦复如是。犹如枯井。诸渴乏者。欲求其水。必不可得。彼破戒者。一切善人。从其求法。亦不复得。如旃茶罗。不堪为王。一切人民。不肯信伏。彼破戒者。不堪说法。一切众生。不能听受。譬如人于腐烂甘蔗。欲求其味。终不可得。若于毁犯。禁戒之人。求其功德。毕竟无有。又诸白衣。见彼沙门。孤单无累。寂静安乐。弃舍其家。乐作沙门。彼无正因。心不决定。愚痴暗钝。作沙门已。复乐经营世俗事业。愖着染欲。破毁禁戒。时彼众中。有诸耆德。呵责于彼。为说偈言</p>
<p>　汝持佛三衣　　乐作非法行</p>
<p>　污辱彼净众　　旃茶罗无异</p>
<p>　内心邪思惟　　五欲诸境界</p>
<p>　犹如彼犊子　　常念于水草</p>
<p>　乐作世俗事　　货易诸珍异</p>
<p>　增减其价直　　言说无诚实</p>
<p>　彼则如漏卮　　其心常不足</p>
<p>　为求少财利　　营构虚诈事</p>
<p>　譬如蜂采花　　当依莲花林</p>
<p>　返入荆棘丛　　枉受诸艰苦</p>
<p>　我佛法大海　　终不容其尸</p>
<p>　彼碱卤田中　　不复生种子</p>
<p>　如癞病萦缠　　无方可疗治</p>
<p>　汝作诸恶业　　何不生惊怖</p>
<p>　亦如漏舡舫　　自他岂能渡　</p>
<p>佛言。破戒之人。无所堪任。由多欲故。心则多求。侵犯他色。常怀惊惧。失坏名闻。离善知识。当知此辈。如彼悭者。毕竟无有少施功德。彼破戒人。如贫无手。虽至宝山。而无所得。如不净瓶。满而流溢。如彼陷阱。人见远避。如室中蛇。人常恐惧。如好园林。中蹲猛虎。如险恶道。人不欲往。如彼破车。不能运载。如彼恶人。众皆摈弃。如彼毒蛇。眼不欲视。如尸陀林。人多厌恶。如彼狂象。恶人所制。如窃盗人。富者所忌。犹如彩画占博迦花。彼无戒香。亦复如是。如旃檀林。有[卄/毘]麻树。其臭相杂。速当斫伐。假使口中。有百千舌。不能尽说破戒过失。欲知其数。无有边际。由破戒故。不能增长一切众生平等善法。如契经说。有一士夫。谓其婿曰。汝今驾车。入林伐薪。由伐薪故。乃失其牛。因寻牛故。令人守车。牛尚未获。车复失矣。是人周慞。处处推觅。到一池所。见有飞禽。即取其斧。远而掷之。击禽不中。斧坠池中。脱衣岸上。入池求斧。斧不复得。衣为人偷。裸形归家。时已昏黑。既至门首。潜窥窗下。彼家中人。咸谓贼至。以杖击之。而伤一目。眼中流血。闷绝于地。时有恶虫。从上而坠。闻其血腥。复食一目。向晓丈人自舍而出。知其是婿。怪而诘之。具陈上事。即为其婿。乃说偈曰</p>
<p>　失衣及坏目　　人身何所为</p>
<p>　既不堪承事　　由此而遐弃</p>
<p>　亦如佛弟子　　宁废其多闻</p>
<p>　于戒当护持　　破戒如无目</p>
<p>　是知毁戒者　　假名为沙门</p>
<p>　不应受供养　　失诸善功德　</p>
<p>此中复说。譬如长者。而有多子。常加训诲。令无放逸。即以库藏。种种财物。奴婢仆从。悉付与之。如此则能长守快乐。其诸子中。或有奢侈。乐着女色。长者闻已。即集亲属。苦切责之。以少财物。遣出其舍。复诫之曰。慎莫放逸。散坏汝财。后受贫苦。为他所弃。是长者子。不从其教。未久之间。所费都尽。形容憔悴。以乞自活。为彼亲族之所恶贱。时父长者。见已忧恼。心则弃舍。于众人前。高声唱言。此非我子。此非我子。令彼闻已。深怀惭恧。佛言。我亦如是。若诸弟子。破毁禁戒。无惭无愧。即便摈出佛法之中。亦不付与菩提分等。诸功德法。种种圣财。乃于人天。沙门婆罗门等。大众之中。高声唱言。此破戒者。非我弟子。令彼闻已。羞耻过罪</p>
<p>又诸白衣。既出家已。当依沙门。清净而住。着袈裟衣。执持应器。被精进镫。修习多闻。返依世俗。作邪活命。乘御象马。身擐甲胄。持弓负矢。入军阵中。如是等比。于我法中。毁坏律仪。眼不欲视。譬如世间彩画灯炬。设使众多。不能除暗。彼愚痴人。不能发起无漏圣智。为世照明。亦复如是。如俳优者。着妙衣冠。于众人前。自称王者。然彼实无第一娱乐。破戒之人。虽服袈裟。作沙门相。则无清净出世妙乐。又如贫人。诈称豪贵。于大众中。高声自谓我是长者。然彼实无随意自在。彼破戒者。假名沙门。则不能得解脱妙果</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 