<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>福盖正行所集经卷第一</p>
<p>　　　　龙树菩萨集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>　稽首礼诸佛　　及菩萨圣众</p>
<p>　能以净智眼　　普导于群有</p>
<p>　帝释具千眼　　大自在三目</p>
<p>　及日月光明　　皆不能遍照</p>
<p>　那罗延二目　　变现诸色像</p>
<p>　降伏阿修罗　　恃憍慢嗔恚</p>
<p>　唯佛具智光　　灭恶除积暗</p>
<p>　如以孔雀尾　　拂除诸垢毒</p>
<p>　如来大丈夫　　顶舒白毫相</p>
<p>　七匝右成螺　　润泽极可爱</p>
<p>　日月世灯明　　隐蔽皆不现</p>
<p>　诸天及世人　　咸供养称赞　</p>
<p>闻是说已。欲何所作。当于佛言。尊重爱乐。彼智光明。如灯远照。能破愚痴翳障黑暗。是故开示佛之智眼。犹如大云。能注甘雨。如秋满月。能除热恼。毕竟任持诸佛正法。增长一切佛之智慧。决定成就根力觉支。息除业惑二种风浪。不为爱河之所没溺。乘正法船。至于彼岸。于施等行。应善修作。以诸珍宝。持用布施。坏贪过失。增益义利。乐持净戒。读诵经典。如是作已。汝诸比丘。于其福盖。速得圆满</p>
<p>如佛所说。于十善业。何不修作。心为贪使。犹如僮仆。身着快乐。不悟无常。数数追求。无有休息。由愚痴故。而生我慢。于己财宝。悭惜守护。诸来乞者。[卑*頁]面而去。未尝暂于空闲静处。修持净戒。习诸禅定。如佛所说利有情行。汝于是中。无所得也。又此财者。增长憍慢棹举散乱。多起忧恼。生诸怖畏。覆障善道。是散坏法。是堕落法。是无常法。无有主宰。无所归趣。于前后际。俱不可得。现在少乐。刹那不住。犹如梦境。幻化阳焰。乾闼婆城。及旋火轮。如彼芭蕉。中无有实。如水上沫。须臾散坏。愚夫不了。种种希取。以是缘故。多苦少乐。积集一切烦恼根本。是故应当作不坚想。作无常想。如是对治。则不为彼盗贼水火。官吏亲属。之所侵损。亦不为彼琰魔罗王之所吞啖。而于后世。决定成就快乐福报。由以财施。摄诸有情。是人同彼酤牟那花。荣盛开敷。众所乐见。所有积集一切罪障。刹那消灭。犹如炽火。焚其干薪。无有遗余。如于恒河。涤诸垢染。悉得清净。如摩尼宝。随意成就诸来乞者。皆使满足。咸共称赞。是所依止。作胜吉祥。真实功德。美名遐布。离诸过患。寿命长远。广修梵行。则能破坏贪恚痴毒。邪见等咎。乘功德乘。永无堕落。若染污心耽着欲境。造黑业已。如誐摩那娑罗天子速疾迁谢。当知女人。恶露可厌。愚痴有情。争竞贪着。是着欲者。如彼渴人。饮其碱水。心无止足。如断木根。不久枯槁。如山瀑流。不可堤障。如处蛇窟。为彼侵螫。如热铁团。触生苦恼。如食毒果。后必为损。如草泫露。不得久停。如空浮云。倏忽散灭。如沙为城。当亟摧毁。如坏为器。体非坚牢。如帝释弓。不久隐没。如乘破车。动即颠覆。犹如网罗。触则为缚。一切灾难。以为伴侣。是故正士应当舍离</p>
<p>又世尊言。若于五欲。不生贪着。现前获得无量乐报。彼则能截烦恼瀑流。乘正法船。能到彼岸。我于三大阿僧祇劫。积集福行。始能获得丰义味辩。为诸众生。平等开示。汝等当诣空闲静处。于我所说。研究思择。如于乳中。求酥酪醍醐。如是知已。积集法财。及清净物。以用布施。又诸如来。已出三界烦恼淤泥。成就清净无漏胜德。方便开示知足之法。如胜园林。居者清凉。离诸热恼。善修是行。得生梵天。我于是处。一切烦恼。不能动乱。一切怖畏。皆悉断除。以是缘故。破坏轮回。得成正觉</p>
<p>又诸如来。大悲相应。善能降伏一切外道。以清净智。观察拣择。以柔软言。摄受教诲。施以无畏。为说正法。令生信解。破坏魔网。于佛法中。心得安住。是大丈夫。能师子吼。如大龙象。威德特尊。兴大云雷。注甘露雨。无漏戒定。妙香薰修。诸有所作。皆不唐捐。为诸众生。宣说法要。离诸很恼。令众悦豫。如劫波树。敷柔软花。最上法药。蠲除心垢</p>
<p>如世尊说。持净戒者。则有善法。离诸忧怖。得安隐乐。能越苦海。到于彼岸。善破四魔。所语天魔。蕴魔。死魔。及烦恼魔。是人则能吹大法螺。击大法鼓。燃大法炬。心净欢喜。利益一切。教化天人。为作佛事。又诸如来。无量劫中。积功累德。修习智慧。而能成就无碍辩才。四无所畏。十种智力。方便通达菩提分法。能以智箭。破诸魔怨。现证如是诸功德已。于三界中。最为第一。为诸有情。作大慈父</p>
<p>又诸如来。由具十种殊胜智力。化诸外道。而为弟子。于佛智戒。深生乐欲。最初证圣。曰憍陈如。能决愚痴暗钝翳膜。于正法中。最为殊特。曰摩诃迦叶。优楼频螺迦叶。于梵志中。为其上首。服佛法药。愈烦恼病。曰尊者舍利子。能以智钩。制心狂象。有大神力。曰大目干连。具修胜行。蹑正法梯。安处清净解脱楼阁。谓阿[少/兔]楼驮。宾头卢。颇罗堕阇。摩诃俱絺罗。阿难陀等。又能化度频婆娑罗王。于佛法中。深生信解。尊重恭敬。为佛弟子。是诸圣者。皆以智斧。伐缘生树。离诸妄念。希一切智。舍外道见。伏除我慢。悉能成就一切功德</p>
<p>若于四大毒蛇。五蕴空聚。妄为主宰。则无解脱。当以慧剑。而断裂之。又智眼观六处境界。犹如冤贼。十二处等。犹如丛棘。善入解者。不为内外烦恼爁焰之所烧逼。是人则为善持净戒。住忍辱地。得念处分。具智光明。破无明暗。彼则能饮八圣道水。复能开发菩提分花。是能超越三世楼阁。断诸有结。入智慧海。于菩提场。结伽趺坐。善住四禅无漏胜定。受用一切无上法乐</p>
<p>又诸愚夫。坏善法分。乐着世间五欲境界。如风触露。不能长久漂流苦海。不得解脱。见法桥梁。舍而远去</p>
<p>如经中说。昔婆罗门有一长者。欲以利剑。害彼女人。忽睹如来。高声唱言。愿佛救度。即得解脱。又如央崛摩罗。欲害母等。又能降伏长爪梵志。起大我慢。令入佛法。餐正法味。亦令一切愚痴之人。闻是说已。舍除憍慢。亦如恶龙。心怀热恼吐猛毒气。损伤苗稼。又如夜叉以恶眼视百千众生。而为损害。如众商人。没于大海。为底弥鱼。欲即吞啖。如是恐怖。诸恶险难。唯除如来能为救度。又如日月怖阿修罗。帝释天主怖堕恶道。梵王异执。计我为常。诸如是等。不真实见。轮回往来。受诸逼迫。使闻正法。咸得悟解。饮解脱味。破无明[聲-耳+卵]。彼智光明。如月清净。是故当于如来言教。深生尊重。亲近法师。乐闻正法。究真实义。如教奉行。彼外道教。是轮回法。诸有智者。当善思之</p>
<p>又牟尼尊。说甘露法。为智光明。破诸痴暗。如处高峰。俯视群物。积聚非法。如堆粪壤。当以智锸。而屏去之。摧诸魔怨。破诸异论。令入解已。发生智心。皆得遣除身心热恼。一切罪恶。皆得消殄。彼牟尼言。如盖广荫。蔽烦恼日。而获清凉。若能彩画造作佛像。以香花鬘。随分供养。乃为生天之阶渐也。依佛言故。所有业障。刹那清净。禅定解脱。皆得现前。非如外道。一生虚掷。无所修作。起邪妄见。依恒河水。洗求解脱。如是知已。应当勇猛越魔境界。执持慧剑。破烦恼贼。坏生死轮。裂缠盖网。具净智眼。灭诸痴暗。息贪爱心。降嗔毒蛇。断诸邪见。摧我慢山。于佛生处。爱乐尊重。散娑罗花。而为供养。如意所求。皆得成就。离诸毁谤。解脱诸怖。安住诸佛真实正理。离生灭相。得寂静乐。应当一心乐欲闻法</p>
<p>如是我闻。一时佛住舍卫城。祇树给孤独园。是时众会。有二外道。曰迦毗罗大仙。乌嚧迦大仙。舍本邪见。入解佛智。善除痴暗。能越苦海。作是思惟。云何如来成就清净广大福盖功德乃尔。殊妙色相。如镕真金。巍巍挺特。犹若须弥。三十二种大丈夫相。及八十种随形妙好。显现分明。端严无匹。一切尘垢。所不能染。现丈六身。光明晃耀。尽虚空界。若幽若显。无不遍瞩。目如广大青莲花叶。眉间毫相。如秋满月。其面光泽。微妙可爱。发绀青色。如孔雀尾。顶相平满。如天帝盖。清净肉髻。如摩尼宝。举身金光。灿然相照。一切众生之所乐见。譬如群蜂采妙花香。一一相好。观无厌足。如春开发拘苏摩花。是时如来。如彼外道心之所念。以净智眼。观彼无量无边世界一切众生。生大怜愍。而告之曰。汝善男子。我于三大阿僧祇劫。修习无量清净正行。积集广大无边福智。非以少因。而能获得。安住无尽功德宝藏。以大悲心。决定拔济无量百千地狱众生。离冤亲想。咸令息苦</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>