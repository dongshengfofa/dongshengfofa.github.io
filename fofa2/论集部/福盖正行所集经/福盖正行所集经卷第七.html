<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>福盖正行所集经卷第七</p>
<p>　　　　龙树菩萨集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>若有众生。以种种物。于诸有情。而用布施。所谓饮食衣服。卧具医药。乃至一切众妙珍宝。及诸库藏。皆能与之。如是施者。名广大施。或诸众生。心乐行施。未及如上种种诸物。随己所有。而能与之。如是施者。名随分施</p>
<p>佛言。此二种施。谓身语意业。及受想等蕴。与思俱转。同时修作。现前而与。相续爱乐。是名为施。若刹那顷。发起净心。以己所有。而能与者。亦名为施</p>
<p>复明二种。一者不清净。二者清净。善行施者。应当了知。则能建立一切种智</p>
<p>若施者无戒。不顺正理。不具正见。谓施无果。如是施者。则无其报。或受者无戒。不解教法。深着邪见。说施无果。于彼施者。亦无其报。此名不清净</p>
<p>若施者持戒。解法正见。知有施果。如是施者。则有其报。或受者具戒。解法正见。说有施果。于彼施者。则有其报。此名施者受者二皆清净正行圆满</p>
<p>若施者清净。受者不清净。此亦说名成就施报。或施者不清净。谓彼愚夫。固守其财。犹如僮仆。奉事其主。或为徭役。官吏催督。执缚忧恼。然后而与。或为冤贼劫夺损害。受诸惊怖。然后而与。或为熟老病苦缠绵。渐逼死门。然后而与。如是等类。皆不名施。或观歌舞种种伎艺。沽自美誉。然后而与。或见他人。与彼财物。自谓豪富。而倍与之。于他美色。心生爱乐。欲摄从己。倍与其直。如是与者。皆不名施所以者何。彼虽与财。心常热恼。与贪嗔痴疑惑等俱。不顺正理。非善相应。唯趣轮回。作不饶益。何能感彼出世善根。如来相好。手指网絻绮画之相。此说名为施着不清净</p>
<p>复说二种。一者施已不清净。二者施已回向清净。时王舍城。有诸檀越。修福业已。于僧伽蓝众僧园中。作诸伎乐。娱乐游戏。时主园者。来白寺主。耆宿比丘语檀越言。汝等何故至此放逸。暂虽适意。后招苦报。主园比丘白耆宿言。檀越在此。美言令喜。何故责彼。令他生恼。时彼耆宿呵主园者。汝先未学。不知戒律。承奉白衣。苟其财利。汝且观此富乐受用。能令众人。心生狂乱。非理作意。为坏法缘。时彼耆宿即说偈言</p>
<p>　若于众僧园　　嬉戏受欲乐</p>
<p>　彼愚夫盲瞑　　破法堕恶道</p>
<p>　应当于其中　　修布施持戒</p>
<p>　此二为伴侣　　能趣解脱门</p>
<p>　如清净池沼　　中植于芙蕖</p>
<p>　彼花既开敷　　后必结其实　</p>
<p>云何说为施已回向清净。由彼施者坚持净戒。体性意乐。本来清净。所有一切金银珍宝。仓库等物。象马车乘。心无吝惜。皆悉能施。知有施报。及彼他世。厌患轮回速疾流转。乐证真常。离诸过失。于彼世间五欲快乐。不生染着。皆能弃舍。于毁于誉。其心不动。见来乞者。软言慰问。面色和悦。离于颦蹙。视如尊亲。心无厌倦。随彼意愿。皆令满足。速疾持与。不生疑悔。离诸谄诳。洗除悭垢。专乐利他。荷负群有。守护威仪。断诸诤讼。或有来乞身体肢分。善修忍辱。不生恚恼。心不散乱。乐最上施。彼善方便。从我求索。我当欢喜。而施与之。令我具足净戒精进。禅定胜慧。诸波罗蜜。速证无为现法乐住。得成无上正等菩提。又诸有情。由彼财富。色力勇健。多着欲乐。彼于世间。不亲善友。不乐佛法。刚强难化。乃至发起多种病苦。风癀痰癊。或三集病。而取命终。又彼世间所有官属农商工巧。一切人民。心常匆遽。无暂容豫。一向追求放逸娱乐。堕于五欲险难深坑。展转轮回。不知出要。以大悲心。开示教诲。于痴瞑者。为发智明。无救护者。拔除苦恼。无归依者。得安隐处。乃至现受地狱等苦。以我所修布施福业。施诸有情。皆令离苦。以我布施所获果报。不求世间五欲快乐。亦不爱乐尊荣豪富。愿超轮回。毕竟解脱。此名施已回向清净</p>
<p>佛言。如是所作清净施已。往昔因缘。我今略说。乃往过去无量世时。国名善声。王曰善胜。富贵自在。多诸眷属。人民充满。安隐丰乐。互相爱敬。无有诤讼。不闻恶言。无诸疾疫。林木郁茂。果蓏甘美。地唯沃壤。不生荆棘。资生之具。皆悉充足。彼至治世。禀性仁贤。等视黎民。犹若一子。爱乐正法。未曾暂舍。决定大悲。怜愍一切。厌离有为。了达无我。是大丈夫。众所称赞。住广大施。心无吝惜。一切所有。彼皆能舍。每至明旦。入施场中。诸来乞者。善言安慰。或须饮食。即与美味。或求衣者。即与妙服。乃至金银琉璃。[王*車]磲玛瑙。真珠摩尼。仓库诸物。随其所欲。皆给与之。如是施已。王入后宫。召诸嫔嫱。童男童女。大臣官长。各各施与。咸令满足。种种所有。尽舍无余。唯有所著严身之服。时善胜王作是思惟。今此城中。一切人民。我已周给。皆得富饶。唯诸细虫。未曾沾惠。思以何物。而能济之。时王即至多蚊虻处。脱所著衣。令彼[口*(一/巾)]食。皆得饱足。心无劳苦。是时帝释。下观人世。见是事已。怪未曾有。彼善胜王。能发如是广大悲心。利益安乐一切有情。我当自往。验其诚实。时彼帝释。化一鹫鸟。羽翮黭黮。爪喙铦利。飞至其前。欲啄二目。王积慈忍。殊无惊慑。返以爱眼。顾其鹫曰。今我身肉。恣汝所啖。禽急俯身。忽然不现。于时帝释。复变其身。作婆罗门。来诣王前。亲近恭敬。唯愿大王。施我二眼。王即语曰。大婆罗门。汝诚要者。当自取之。我于己目。无少吝惜。时彼帝释。知其施行。真实不虚。隐婆罗门。现自色相。心生欢喜。赞言善哉。大王今者大悲坚固。愿力决定。利益有情。心不倾动。在在处处。一切众生。闻王名字。得大吉祥。不久当证最上菩提。如是施者。能施之人。及所施物。或广或少。无不清净。是人当得念处正勤。神足根力。诸功德法。于菩提道。不复退转。则为清净最上福田。能长一切众生善根。是大丈夫。则为父母亲属朋友。作归依处。如好舍宅。能障风雨寒热诸虫。得安隐住。能于无数沙门婆罗门等。大众之中。善宣论议。额貌熙怡。身心勇锐。以决定慧。伏诸异见。譬如雪山大力香象。摧彼怨敌。心无所畏。犹如宗师。教诏徒众。不舍是辈。如母念子。当知是人。如清凉池。能济一切诸渴乏者。如奇妙华。人所爱乐。随开发处。而为庄严。如彼医师。善治众病。随所至方。能施安乐。如持咒者。能除蛇螫。彼则善灭贪恚痴毒。见诸众生。贫无福慧。长劫没溺生死淤泥。令修相应真实善法。渐次引至功德宝山。如旃檀林。香风远飘。随所闻者。无不悦意。是人美名。亦复如此。于一切处。咸得钦奉。如王都城。安隐无畏。一切人民。依附而住。是人行施。众所亲近。如秋满月。光明清净。一切世间。共所瞻仰。乐行施者。亦复如是。如牟尼尊。诸根寂诤。说解脱法。欢喜布施。广大圆满。相续无懈。是名布施正念解脱清净。又彼施者。见有人来。从己求索。当起迎劳。先意问讯。奉众香水。以净其手。然后如法设诸饮食。随彼所求。皆能与之。乃至所有娱乐境界。心无吝惜。欢喜奉之。如是施已。彼能弃背一切障累。复能摄取一切善根。舍是身已。中有明利。决定往生知足天上。第一快乐安隐之处。时彼天宫。有劫波树。翠叶郁茂。放妙光明。宝花开敷。皆悉周遍。复生种种上妙天衣。被诸天人。随意而取。复有广大清净宫殿。众宝所成。黄金间错。无数宝瓶。周匝行列。众妙缯幡。随风宛转。复有无数百千天女。形体姝丽。端正无比。上妙花鬘。交饰其服。众宝束带。以系其身。臂钏耳珰。珂佩璎珞。徐步和鸣。甚可爱乐。如是天女。充满其中。时彼最胜第一天女。知有天子。新生此间。与诸眷属。作众伎乐。诣天城门。躬往迎接。是时众中。新生天子。威德特尊。形色殊异。绀发柔软。右旋润泽。一切尘垢。所不能染。目净修广。如青莲叶。唇色赤好。如频婆果。齿白齐密。犹若珂雪。身出光明。与面相照。修短得中。见者忻乐。时彼最胜第一天女。白天子言。今此天中。殊妙快乐。更无过者。唯愿仁者。与我为夫。久住于此。共相娱弃。即以金瓶。注水盥掌。及天宝冠。种种璎珞。严身之具。而以奉献。复有天女。手执白拂。以为前导。至宝花林。作众歌舞。奏诸音乐。两相瞻视。受妙欲乐。复升天中微妙楼观。游行宴处。随意自在。或于宝池。共为游戏。彼诸天女竞采莲花。各各奉上新生天子。或作散花。以布其地。各生欲想。咸来亲近。复有一天。来相庆慰。汝昔人间。修瑜伽行。破坏贪欲不净因缘。今得生此。受极妙乐。得诸天女恭敬围绕。时彼天人。即礼其足。欢喜称赞。而说偈言</p>
<p>　善哉仁者生此天　　得受最上五欲乐</p>
<p>　如净满月丽长空　　能拆青莲香馥郁</p>
<p>　昔修广大诸善行　　身出微妙净光明</p>
<p>　常以慈眼视有情　　故得天人咸尊重</p>
<p>　复有清净旃檀林　　枝叶扶疏极可爱</p>
<p>　修藤弥布四垂下　　妙花周遍悉敷荣</p>
<p>　有诸天女处其中　　容色洁白甚端雅</p>
<p>　身肢柔软出妙香　　竞为歌舞无疲倦</p>
<p>　我今得奉于仁者　　目明心悦未曾有</p>
<p>　此生意乐不唐捐　　非小因缘之所得</p>
<p>　百千天女常围绕　　由先福行而庄严</p>
<p>　如是施报难思议　　应当永断诸疑惑　</p>
<p>时彼新生天子以偈答曰</p>
<p>　若欲增长功德藏　　应修广大清净施</p>
<p>　决定获得上妙乐　　水火非人不能坏</p>
<p>　天中快乐甚希有　　随意受用悉现前</p>
<p>　诸有世间聪利人　　当发净心行施行　</p>
<p>诸有情等。当善思惟。如是施已。受天胜报。后生人中。大族姓家。具大名称。有大威德。色相端严。人所乐见。亲属圆满。财富无量。设遇恶缘。不能破坏。如毗舍佉王母因缘经说。时彼王女。与其眷属。出于宫中。诣园游看。玩已憩止。即解所戴上妙珠珍严身之具。收置襆中。以付其婢。复往佛所。乐欲听法。闻已还宫。婢忽忘失所掌之物。女闻不悦。白父王知。母谓王曰。此必定在。设有见者。亦不能取。我于多生。乃至此身。不于他物。少分生贪。若起此念。我则欲取一切众生身分财物。我则不能得见诸佛。令诸有情。得如意果。时彼尊者阿难见是物已。即为收之。明旦诣宫。即纳王所。王曰。彼所遗物。赖尊者见。余人若得。必为隐匿。母谓王曰。子何不信。我以此物。掷四衢道。验其福力。谁能取之。如是弃已。彼往来者。各各见异。或谓不净。或云毒蛇。舍之而去。王尚生疑。伺母熟睡。取其指环。掷置河中。母睡觉言。谁取环去。王曰。福力所护。何敢取者。母言。且止。后必当获。忽于一日。遣使市中。买一鱼归。剖腹得环。众皆惊异。王即赞言。善哉我母。所言决定。如师子吼。后时阿难复诣王所。王倍生信。乃云福力。真实如此。我当毕竟乐修福业</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>