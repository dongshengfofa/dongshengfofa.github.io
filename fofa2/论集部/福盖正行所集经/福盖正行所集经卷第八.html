<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>福盖正行所集经卷第八</p>
<p>　　　　龙树菩萨集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>佛言。大王。当知世间一切众生。由净施故。所受福报。冤不能坏。设百千人。亦不能夺。随所至处。福为前导。乃至他世。福亦如是。犹如伴侣。常所随逐。尔时世尊而说偈言</p>
<p>　由先世积集　　广大诸福行</p>
<p>　今得为人王　　具吉祥尊贵</p>
<p>　百千诸营从　　住立于王前</p>
<p>　福力所摄故　　瞻仰咸悚栗</p>
<p>　当知彼福业　　如眼腹手足</p>
<p>　常爱护任持　　令相续不断</p>
<p>　我昔修施行　　一切皆能舍</p>
<p>　唯留于一象　　随意乘所往</p>
<p>　乐依止山林　　修习诸禅定</p>
<p>　时彼诸人民　　皆悉来相从</p>
<p>　或手执白拂　　或持于伞盖</p>
<p>　及以诸茵蓐　　所至敷床座</p>
<p>　彼各白王言　　我等无福慧</p>
<p>　今愿咸亲近　　同修诸善行</p>
<p>　福为最胜财　　常得真实乐</p>
<p>　福为第一亲　　引至安隐处</p>
<p>　福如如意宝　　置于己掌中</p>
<p>　作最上吉祥　　所愿皆成就</p>
<p>　具殊妙色相　　受五欲快乐</p>
<p>　语言人乐闻　　善巧极明了</p>
<p>　寿命得长久　　安隐无忧恼</p>
<p>　一切诸众生　　见之若亲友　</p>
<p>若诸有情。于胜福田。顺其正理。专注而施。决定此生现得富饶相应福报。如金鬘夫人。闻佛功德。心生赞仰。以己先有微妙金鬘。奉上如来。又善思王女。以妙饮食。供养尊者须菩提。又修发婆罗门女。自剪首发。以鬻其直。饭彼尊者大迦旃延。发复如故。是三女人。由净施故。现身皆得为国之后。又福严长者。躬往请佛及诸罗汉。就舍营斋。库藏复溢。如牧牛女。持旃檀香。及田舍女。以麦[禾*肙]花。供养佛塔。皆得生天。如是得受现报因缘。如胜军王经所说。佛住舍卫城。时胜军大王末利夫人。始生一女。具十八种极丑之状。年渐长大。当求所适。彼诸贵族。不乐为姻。其下种姓。王意不许。时有外国一长者子。久住此城。费用皆尽。俜伶周行。未有所偶。臣吏白王。即可其请。王乃召对。而谓之曰。我有长女。纳卿为婿。若相从者。永终富贵。设欲还国。亦可偕往。时彼王女。即以上妙珍奇杂宝。严饰其身。而以妻之。及与无数种种财物。时长者子。即娶为妇。未久之间。同归本国。既至家已。彼诸亲族。求见设礼。长者子曰。我妻王女。观何容易。若须见者。必当择日。后诸亲属。复至其家。长者子言。却后七日。出城花园。于彼相见。众复审曰。此言决定。若不往者。我当罚钱五十万数。至七日已。彼长者子。具办种种美妙饮食。先取一分。置其房中。白妇知已。固锁其门。时长者子。赍其所罚。及诸饮食。往彼园中。是时众人在园。遥见彼长者子。乃只独来。咸相谓曰。是人诞妄。不依先议。既至园已。白亲属曰。幸无见怒。愿输所罚。众曰。子妻尊崇。藏于深室日月之光。尚不令见。岂况我曹。何能得睹。时彼王女。即自嗟念。我虽年少。形容极丑。是何恶业。招斯鄙陋。厉声叹曰。苦哉苦哉。使其丈夫。受多惭耻。常作虚言。及遭谴罚。如斯处世。虽活奚为。即以缯带。自经其颈。时守宅神见是事已。谓此王女。我当释之。保全其命。使无中夭。当知世尊无尽大悲。常乐救度彼彼有情。每作是念</p>
<p>我今当于何等众生。为说法要。令生信解</p>
<p>我今当于何等众生。令彼洗除贪欲垢秽</p>
<p>我今当于何等众生。令彼息除嗔恚过患</p>
<p>我今当于何等众生。令彼灭除愚痴暗钝</p>
<p>我今当于何等众生。令彼增长一切善根</p>
<p>我今当于何等众生。令彼出离生死淤泥</p>
<p>我今当于何等众生。令彼超越轮回苦海</p>
<p>我今当于何等众生。令彼解脱烦恼结缚</p>
<p>我今当于何等众生。令彼拔除恶慧毒箭</p>
<p>我今当于何等众生。截四瀑流。令至彼岸</p>
<p>我今当于何等众生。令免三涂种种楚毒</p>
<p>我今当于何等众生。施其法水。令除渴爱</p>
<p>我今当于何等众生。令彼厌患境界痈疽</p>
<p>我今当于何等众生。令破无始无明卵[穀-禾+卵]</p>
<p>我今当于何等众生。令彼摧伏我慢高山</p>
<p>我今当于何等众生。令远诸恶。着惭愧衣</p>
<p>我今当于何等众生。令彼具修戒定慧学</p>
<p>我今当于何等众生。令达诸法。心得自在</p>
<p>我今当于何等众生。令彼获得清净智眼</p>
<p>我今当于何等众生。令彼越入大解脱门</p>
<p>我今当于何等众生。令彼发起大菩提心</p>
<p>我今当于何等众生。以菩提鬘。而系其首</p>
<p>我今当令胜军王女。易丑陋形。得如所愿</p>
<p>是为世尊刹那刹那。念念观察一切众生。或近或远。或多或少。或胜或劣。上中下性。皆能救度。慧眼悉见。无有遗余。如有颂云</p>
<p>　佛不舍众生　　远近皆化度</p>
<p>　如果成熟时　　自然生甘味</p>
<p>　是故牟尼尊　　冤亲唯一想</p>
<p>　利乐诸众生　　亦不希其报　</p>
<p>尔时世尊。先为摄化裸形外道尼干子故。现大人相坐宝莲华。身被红衣。如日初出。色相寂静。安住威仪。犹若金山。舒光无极。处于无数人天大会。如众星中。现其满月。亦如天宫宝多罗树。微风徐动。人乐依止。如珊瑚株。宝华庄严。如金盘中。然大灯炬。如白香象。入尼连河。为金莲华。蕊尘所坌。亦如春时羯尼迦树。开发金华。众所爱乐。善能调御一切有情。入诸恶趣。不生疲厌。游化善道。善说诸法。皆使发心。得安隐乐。由诸有情。无始已来。相续造作。贪嗔痴等。种种恶行。若冤若亲。及非冤亲。平等怜愍。犹若一子。皆令出离轮回险难。如日破暗。令尽无余。是时世尊。以一切智声。为彼外道。略说法要。当知世间。动不动法。以智了达。皆悉空寂。由虚妄心。迷真实见。自性涅盘。本来清净。彼闻是说。心得开悟。则能断除坚执我慢。譬如师子发声震吼。自然而能裂其巨石。时彼如来。摧彼异见。论义为胜。现大神通。上升阿迦尼吒天。其中所有一切众生。皆悉称赞佛之功德。一切世间。无能胜者。又复显现最胜离垢无见顶相乌瑟尼沙。右旋绀青。润泽可爱。复放眉间白毫相光。如秋满月。是为如来第一功德。非同梵天小善所感。是佛利他大悲所起。设诸众生。如微尘聚。住正思惟。无能测彼乌瑟尼沙。非刚非柔。非成非坏。非忩非暇。非动非静。非速非缓。非强非弱。非沈非掉。非夷非险。非诤非默。非合非散。非着非离。非勤非懈。非虑非度。非病非恼。一切众生。平等共有。最胜吉祥。第一功德。时彼外道。心净信解。于佛法中。得安隐住。是时王女。处其室中。蒙佛光照。心安泰然。即作是念。今佛在世。利乐众生。有厄难者。皆蒙济度。唯愿世尊。不舍大悲。哀愍覆护。现身我前。作是语已。遥伸礼敬。悲泣泪下。佛知其意。令彼室中。忽然严净。是时如来。从地涌出。身真金色。相好端严。时彼王女。睹佛身相。叹未曾有。以妙花香。虔伸供养。珍宝璎珞。而以奉施。合掌作礼。恭敬亲近。佛影蔽身。顿获端正。心大欢喜。踊跃无量。住立佛前。以偈赞曰</p>
<p>　最胜释师子　　依枳罗岩窟</p>
<p>　具少欲知足　　离世间过失</p>
<p>　智慧为利牙　　惭愧为须鬣</p>
<p>　降伏诸魔怨　　如啮彼麋鹿</p>
<p>　忍为坚甲胄　　慈力以为弓</p>
<p>　善发彼智箭　　永害烦恼贼</p>
<p>　八解脱为池　　正行为堤岸</p>
<p>　无垢精进水　　开觉意莲花</p>
<p>　勇猛离诸过　　拔除三有根</p>
<p>　施平等法药　　愈贪恚痴病</p>
<p>　具炽盛威德　　相好而庄严</p>
<p>　增长功德心　　荷担于群有</p>
<p>　善住于威仪　　诸根无散乱</p>
<p>　如拘嚩罗花　　见者生爱乐</p>
<p>　无怖无垢染　　最胜心寂静</p>
<p>　解脱一切缚　　成就一切智</p>
<p>　牟尼大牛王　　世间无与等</p>
<p>　能救诸众生　　或病或忧恼</p>
<p>　服红僧伽梨　　湛然而不动</p>
<p>　我以诸譬喻　　净心而称赞</p>
<p>　如金多罗树　　耸干修且直</p>
<p>　亦如融金柱　　光明极晃耀</p>
<p>　又如彼金聚　　涂以旃檀泥</p>
<p>　如是佛身相　　比况不能知</p>
<p>　或谓妙金山　　一峰极峻峙</p>
<p>　为猛风所吹　　嶷然住于此</p>
<p>　或谓阿修罗　　与天主交战</p>
<p>　坠彼金辇舆　　忽然现于此</p>
<p>　或谓帝释幢　　浑金所成就</p>
<p>　挺特复焕烂　　忽然现于此</p>
<p>　或谓多闻天　　微妙宝楼阁</p>
<p>　以众宝庄校　　忽然现于此</p>
<p>　或持地佛母　　吐出妙宝藏</p>
<p>　放种种光明　　忽然现于此　</p>
<p>佛施化已。倏然隐没。时彼王女。加趺而坐。一心专注。想念佛身。是长者子。先在园中。为诸亲友逼饮而醉。众相议曰。可于彼手。易取门钥。疾往其舍。开门视之。乃见彼妻。状如天女。咸皆愕然。不觉作礼。长者子归。见其端正。妇以上事。白夫令知。今佛世尊。最上福田。我今复往。恭敬供养。作佛事已。乃自誓言。若我此身。所有恶业。招斯丑报。愿不复受。乃至世间一切众生。离丑陋身。皆得端正。即于佛前。重说偈言</p>
<p>　世尊妙色相　　庄严皆具足</p>
<p>　能令诸有情　　见者得如意</p>
<p>　以我今少善　　普及诸有情</p>
<p>　悉除丑陋因　　皆获端严报　</p>
<p>佛言。贤女。我不自赞。不作妄语。不求供养。随诸众生所受业报。起大悲心。而为救护。即说偈言</p>
<p>　我为世间调御师　　不求名称及利养</p>
<p>　善能摧彼五欲幢　　咸使众生心寂静</p>
<p>　三明二行悉具足　　当与人天作吉祥</p>
<p>　我已降伏众魔怨　　毕竟无有能胜者</p>
<p>　永离三有诸过患　　不生热恼心解脱</p>
<p>　及彼习气尽无余　　得受世间广供养</p>
<p>　设有众生来加恶　　其心不动如虚空</p>
<p>　誓当荷负彼凡愚　　得证圆明无漏智</p>
<p>　若有比丘四众等　　咸来我所乐闻法</p>
<p>　皆令具足诸律仪　　决定当得为智者</p>
<p>　我是净饭王太子　　乐修苦行栖山谷</p>
<p>　得脱生老病苦源　　由是得成无上道　</p>
<p>由彼王女。于佛世尊。净心布施。现身获得端严色相。若人乐求最上快乐。当于佛所清净供养。是名佛说福盖正行。汝等比丘。常乐受持。于施戒定。当勤修学</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>