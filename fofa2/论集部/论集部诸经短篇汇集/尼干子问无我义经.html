<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>尼干子问无我义经<br>
<br>
　　　　马鸣菩萨集<br>
<br>
　　　　西天译经三藏朝散大夫试鸿胪少卿宣梵大师赐紫沙门臣日称等奉　诏译<br>
<br>
尔时尼干子等。心怀异见发起疑惑。寻求往诣解大乘者所。到已作礼合掌恭敬。问无我义使除暗钝。如佛所说为我开示。若说此身无有我者。彼最上我亦无所有。何故身中现见啼笑嬉戏忿怒我慢嫉妒两舌等事。于有于无不能决了。唯愿仁者为我除断。解大乘者谓尼干子言。汝先所执最上我者。决定虚妄。以何名有以何名无。于此二中都无所得。若以自身发甲皮肉筋骨脂髓肠胃手足一切身肢。为最上我。内外寻求何有可见。时尼干子白智者言。我以肉眼故不能见。余有天眼彼可得见。智者曰。亦非天眼之所能见。彼非显色亦非形色。自性空故。何有可见。尼干子言。彼定无耶。智者曰。若说无者。云何现见。从因缘生啼笑等相。或说为有。或说为无。二皆邪妄。非其正理。尼干子言。若有若无俱不应说。如何此身现有所住。智者曰。无有少分见所住相。尼干子言。若无住着即同虚空。智者曰。如汝所说如虚空故。尼干子言。若尔啼笑等相当云何遣。智者曰。于是义中而有二种。一者世俗。二者胜义。依世俗说。则有自他命者士夫补特伽罗作者受者财宝妻子亲眷朋属。如是差别。依胜义说。则无自他命者乃至朋属等事。亦无少分差别等相。若世俗说。则有生灭善恶果报。若胜义中。则无生灭善恶果报。彼真如法自性清净。无有烦恼无有染污亦无觉了。本来寂静。此说是名真如自性。重明此义以偈颂曰<br>
<br>
　世俗胜义谛　　二种今当说<br>
　世俗即世法　　胜义无过上<br>
　有情依世俗　　增长于烦恼<br>
　久处于轮回　　不了胜义法<br>
　由依世俗故　　自他生遍计<br>
　起分别疑惑　　而受诸苦恼<br>
　彼愚痴凡夫　　长时受逼迫<br>
　不修出离因　　何知解脱理<br>
　愚人常依止　　世间生灭法<br>
　驰流五趣中　　相续而不断<br>
　由不达胜义　　则无灭苦要<br>
　展转受轮回　　如蚕自缠缚<br>
　亦如于日月　　旋转无休息<br>
　众生三有中　　来往亦如是<br>
　诸行悉无常　　刹那而迁变<br>
　远离世俗法　　当求胜义谛<br>
　乃至住诸天　　及乾闼婆等<br>
　不免彼无常　　此皆世俗果<br>
　夜叉鬼神等　　得持明成就<br>
　不免堕恶趣　　此皆世俗果<br>
　帝释转轮王　　福报无与等<br>
　不免堕傍生　　此皆世俗果<br>
　人天五欲乐　　决定当弃舍<br>
　于彼菩提心　　以惠常观察<br>
　自性无所著　　一切悉皆空<br>
　超越所戏论　　是菩提心相<br>
　非刚非柔软　　非热亦非冷<br>
　非触非执受　　是菩提心相<br>
　非长及非短　　非圆亦非方<br>
　非微细非粗　　是菩提心相<br>
　非白及非红　　非黑亦非黄<br>
　非形色显色　　是菩提心相<br>
　非色非光明　　非动非缠缚<br>
　非住如虚空　　是菩提心相<br>
　离思惟观察　　非外道境界<br>
　与般若相应　　是菩提心相<br>
　无似无对待　　无等常寂静<br>
　自性本凝然　　是菩提心相<br>
　如聚沫浮泡　　如幻化阳焰<br>
　无我亦无常　　一切非坚固<br>
　是身如坏器　　虚幻而充满<br>
　与三毒相应　　毕竟空无有<br>
　如月处云中　　刹那而不现<br>
　以甚深般若　　达有为如幻<br>
　众生器世间　　一切皆如梦<br>
　由自心分别　　彼心亦如梦<br>
　若人依正理　　以惠而修习<br>
　弃背诸障染　　速得无上道<br>
　此最胜般若　　诸佛所称赞<br>
　智者善筹量　　勤求无上法<br>
　离有为过失　　证真常胜德<br>
　由此解脱故　　一切无染着<br>
　时彼外道众　　闻已生欢喜<br>
　善观察除疑　　得悟大乘智　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>