<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宗地玄文本论卷第十</p>
<p>　　　　马鸣菩萨造</p>
<p>　　　　真谛三藏译</p>
<p>　　陀尸梵迦诺道路大决择分第十九</p>
<p>如是已说摩诃无二山王最胜高顶一地大决择分。次当说陀尸梵迦诺道路大决择分。其相云何。偈曰</p>
<p>　道路中　　七变对修行</p>
<p>　以为道路量　　无有余行相　</p>
<p>论曰。今此偈中为明何义。为欲现示道路中。唯以七变对为其界量。无余相故。如偈道路中七变对修行以为道路量无有余行相故。云何名为七变修行。形相如何。偈曰</p>
<p>　七变有三种　　功德过患等</p>
<p>　五十一位中　　上下七变转</p>
<p>　增长功德品　　及诸烦恼海　</p>
<p>论曰。七变修行总有几数。有三种故。云何为三。一者功德七变。二者过患七变。三者等量七变。是名为三。如偈七变有三种功德过患等故。言变相者。五十一种金刚位中。向上上转向下下转具足七变。增长功德增长过患广大转故。如偈五十一位中上下七变转增长功德品及诸烦恼海故。且过患七变形相如何耶。偈曰</p>
<p>　最第一变中　　上各增百数</p>
<p>　下各增千数　　各障一二德</p>
<p>　后六变如次　　增倍倍数转　</p>
<p>论曰。第一变中增几数转。障几净法。谓上转时中。一一位位各增百数烦恼品类。障一净法。若下转时中。一一位位各增千数烦恼品类。障二净法。如偈最第一变中上各增百数下各增千数各障一二德故。后六变中功德过患。如其次第增倍数故。如偈后六变如次增倍倍数转故。如是已说现示过患七变门。次当说现示功德七变门。其相云何。偈曰</p>
<p>　最第一变中　　上各增一亿</p>
<p>　下各增二亿　　渐渐次第转</p>
<p>　后六变如次　　增倍倍数转</p>
<p>　不坏患数量　　为功德变作　</p>
<p>论曰。第一变中增几数转。谓上转时中。一一位位各增一亿数功德品类。渐渐而转。若下转时中。一一位位各增二亿数功德品类渐渐转故。如偈最第一变中上各增一亿下各增二亿渐渐次第转故。后六变中。如其次第增倍数故。如偈后六变如次增倍倍数转故。如是功德烦恼品类。为断不断。唯变作转。不动坏故。如偈不坏患数量为功德变作故如是已说现示功德七变门。次当说现示等量七变门。其相云何。偈曰</p>
<p>　最第一变中　　各上增一千</p>
<p>　各下增二万　　等数量渐转</p>
<p>　后六变如次　　增倍倍数转</p>
<p>　无断障差别　　唯对量建立　</p>
<p>论曰。第一变中增几数转。谓上转时中。一一位位各增一千。如次第转。若下转时中。一一位位各增二万。如次第转。如偈最第一变中各上增一千各下增二万故。其数量品有增减不。唯平等量非差别量。如偈等数量渐转故。后六变中。如其次第增倍数转。谓一倍故。如偈后六变如次增倍倍数转故。如是七变。亦无照相亦无覆相。唯平等量分分建立。如偈无断障差别唯对量建立故。此中次第功德七变以为其终。应审观察。甚深种子修多罗中。作如是说。明达里藏中唯有三变。以七为量不增不减。譬如七步蛇七叶树法尔道理。初唯染品中染净俱。后唯净品。乃至广说故</p>
<p>　　陀尸梵迦诺本王本地大决择分第二十</p>
<p>如是已说陀尸梵迦诺道路大决择分。次当说陀尸梵迦诺本王本地大决择分。其相云何。偈曰</p>
<p>　此本王体中　　有三种百变</p>
<p>　名次第如前　　等无有差别　</p>
<p>论曰。就此本王体中。则有三种百变修行。名及次第如前所说。如偈此本王体中有三种百变名次第如前等无有差别故。如是三变形相如何。偈曰</p>
<p>　如是三变中　　初各如次第</p>
<p>　十千百亿数　　后九十九变</p>
<p>　如次增倍数　　渐渐次第转　</p>
<p>论曰。就过患百变门中。上及并下。第一变中增十亿数次第渐转。就功德百变门中。上及并下。第一变中增千亿数次第渐转。就等量百变门中。上并及下。第一变中增百亿数次第渐转。如偈如是三变中初各如次第十千百亿数故。后九十九变中。皆悉各各如其次第增倍数转。如偈后九十九变如次增倍数渐渐次第转故。大海山王地地品类修多罗中。作如是说。如来藏体中有三流转品。以百数为量。无超次第渐渐转去。如是三中。初功德少其过患多中数量等。后唯功德。乃至广说故</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>