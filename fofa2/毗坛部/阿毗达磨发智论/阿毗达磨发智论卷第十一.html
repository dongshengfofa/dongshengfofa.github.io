<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>阿毗达磨发智论卷第十一</p>
<p>　　　　尊者迦多衍尼子造</p>
<p>　　　　三藏法师玄奘奉　诏译</p>
<p>　　业蕴第四中恶行纳息第一</p>
<p>　三行对三根　　及对十业道</p>
<p>　三业对十道　　九门业相摄</p>
<p>　身心受四句　　三障体云何</p>
<p>　何大罪大果　　此章愿具说　</p>
<p>三恶行。三不善根。为前摄后后摄前耶。答应作四句。有恶行非不善根。谓身语恶行邪见不善思。有不善根非恶行。谓痴不善根。有恶行亦不善根。谓贪欲嗔恚。有非恶行非不善根。谓除前相。三妙行。三善根。为前摄后。后摄前耶。答应作四句。有妙行非善根。谓身语妙行及善思。有善根非妙行。谓正见不摄无痴善根。有妙行亦善根。谓无贪无嗔正见。有非妙行非善根。谓除前相。三恶行。十不善业道。为三摄十十摄三耶。答三摄十。非十摄三。不摄者何。谓除业道所摄身语意恶行。所余身语意恶行。三妙行。十善业道。为三摄十十摄三耶。答三摄十。非十摄三。不摄者何。谓除业道所摄身语意妙行。所余身语意妙行三业十业道。为三摄十十摄三耶。答应作四句。有业非业道。谓意业及业道所不摄身语业。有业道非业。谓后三业道。有业亦业道。谓前七业道。有非业非业道。谓除前相。三业谓身语意业。四业谓黑黑异熟业。白白异熟业。黑白黑白异熟业。非黑非白无异熟业。能尽诸业。为三摄四四摄三耶。答三摄四。非四摄三。不摄者何。谓除能断诸业学思余无漏业无色界系善业一切无记业。三业谓身语意。复有三业。谓顺现法受业。顺次生受业。顺后次受业。为前摄后后摄前耶。答前摄后。非后摄前。不摄者何。谓不定业。无记业。无漏业。三业谓身语意。复有三业。谓顺乐受业。顺苦受业。顺不苦不乐受业。为前摄后后摄前耶。答前摄后。非后摄前。不摄者何。谓无记业。无漏业。三业谓身语意。复有三业。谓过去未来现在业。复有三业。谓善不善无记业。复有三业。谓学无学非学非无学业。复有三业。谓见所断修所断无断业。为前摄后后摄前耶。答随其事。展转相摄。三业谓身语意。复有三业。谓欲色无色界系业。为前摄后后摄前耶。答前摄后。非后摄前。不摄者何。谓无漏业。四业如前说。三业谓顺现法受等。为四摄三三摄四耶。答应作四句。有四非三。谓能断诸业学思欲界系善不善不定业及色界系善不定业。有三非四。谓无色界系善决定业。有四亦三。谓欲界系善不善决定业。及色界系善决定业。有非四非三。谓除能断诸业学思余无漏业。无色界系善不定业。及无记业。四业如前说。三业谓顺乐受等。为四摄三三摄四耶。答应作四句。有四非三。谓能断诸业学思。有三非四。谓无色界系善业。有四亦三。谓欲界系善不善业色界系善业。有非四非三。谓除能断诸业学思余无漏业。及无记业。四业如前说。三业谓过去等善等学等见断等业。为四摄三三摄四耶。答三摄四。非四摄三。不摄者何。谓除能断诸业学思余无漏业。无色界系善业。及无记业。四业如前说。三业谓欲界系等。为四摄三。三摄四耶。答应作四句。有四非三。谓能断诸业学思。有三非四。谓无色界系善业。及无记业。有四亦三。谓欲界系善不善业。色界系善业。有非四非三。谓除能断诸业学思余无漏业。三业谓顺现法受等。复有三业。谓顺乐受等。为前摄后后摄前耶。答后摄前。非前摄后。不摄者何。谓不定业。三业谓顺现法受等。复有诸三业。谓过去等善等学等见断等为前摄后后摄前耶。答后摄前。非前摄后。不摄者何。谓不定业。无记业。无漏业。三业谓顺现法受等。复有三业。谓欲界系等。为前摄后后摄前耶。答后摄前。前非摄后。不摄者何。谓不定业。无记业</p>
<p>三业谓顺乐受等复有诸三业。谓过去等善等学等见断等为前摄后后摄前耶。答后摄前。非前摄后。不摄者何。谓无记业。无漏业。三业谓顺乐受等复有三业。谓欲界系等为前摄后。后摄前耶。答后摄前。非前摄后。不摄者何。谓无记业。三业谓过去等复有诸三业。谓善等学等见断等为前摄后后摄前耶。答随其事。展转相摄。三业谓过去等复有三业。谓欲界系等为前摄后后摄前耶。答前摄后。非后摄前。不摄者何。谓无漏业</p>
<p>三业谓善等复有三业。谓欲界系等为前摄后后摄前耶。答前摄后。非后摄前。不摄者何。谓无漏业。三业谓善等复有诸三业。谓学等见断等。为前摄后后摄前耶。答随其事。展转相摄。三业谓欲界系等复有诸三业。谓学等见断等为前摄后后摄前耶。答后摄前。非前摄后。不摄者何。谓无漏业。三业谓学等复有三业。谓见断等为前摄后后摄前耶。答随其事。展转相摄</p>
<p>颇有业感身受非心耶。答有。谓不善业。颇有业感心受非身耶。答有。谓善无寻业。颇有业感身心受耶。答有。谓善有寻业。颇有业不感身心受而感异熟耶。答有。谓诸业感色心不相应行异熟。如说三障。谓烦恼障。业障。异熟障。云何烦恼障。谓如有一本性具足炽然贪嗔痴烦恼。由如此故。难生厌离。难可教诲。难可开悟。难得免离。难得解脱。云何业障。谓五无间业。云何异熟障。谓诸有情处。那落迦。傍生。鬼界。北拘卢洲。无想天处</p>
<p>三恶行中。何者最大罪。谓破僧虚诳语。此业能取无间地狱一劫寿果。三妙行中。何者最大果。谓第一有等至中思。此业能取非想非非想处八万劫寿果</p>
<p>　　业蕴第四中邪语纳息第二</p>
<p>　三邪正一异　　三恶行曲等</p>
<p>　妙净默相摄　　非理等六句</p>
<p>　业得果三世　　八句异熟果</p>
<p>　五业非前后　　此章愿具说　</p>
<p>诸邪语。彼邪命耶。设邪命。彼邪语耶。答应作四句。有邪语非邪命。谓除贪所起语四恶行诸余语恶行。有邪命非邪语。谓贪所起身三恶行有邪语亦邪命。谓贪所起语四恶行。有非邪语非邪命。谓除贪所起身三恶行。诸余身恶行。诸邪业彼邪命耶。设邪命彼邪业耶。答应作四句。有邪业非邪命。谓除贪所起身三恶行。诸余身恶行。有邪命非邪业。谓贪所起语四恶行。有邪业亦邪命。谓贪所起身三恶行。有非邪业非邪命。谓除贪所起语四恶行。诸余语恶行。诸正语彼正命耶。设正命彼正语耶。答应作四句。有正语非正命。谓除无贪所起语四妙行。诸余语妙行。有正命非正语。谓无贪所起身三妙行。有正语亦正命。谓无贪所起语四妙行。有非正语非正命。谓除无贪所起身三妙行。诸余身妙行诸正业彼正命耶。设正命彼正业耶。答应作四句。有正业非正命。谓除无贪所起身三妙行。诸余身妙行。有正命非正业。谓无贪所起语四妙行。有正业亦正命。谓无贪所起身三妙行。有非正业非正命。谓除无贪所起语四妙行。诸余语妙行。三恶行三曲秽浊。谓身曲身秽身浊。语曲语秽语浊。意曲意秽意浊。三曲云何。谓谄所起身语意业秽云何。谓嗔所起身语意业浊云何。谓贪所起身语意业。为三恶行摄曲秽浊为曲秽浊摄恶行耶。答应作四句。有恶行非曲秽浊。谓除欲界谄嗔贪所起身语意恶行。诸余身语意恶行。有曲秽浊非恶行。谓初静虑谄贪所起身语意业。及余色无色界贪所起意业。有恶行亦曲秽浊。谓欲界谄嗔贪所起身语意恶行。有非恶行非曲秽浊。谓除前相</p>
<p>三妙行三净。谓身语意净。为妙行摄净。为净摄妙行耶。答随其事。展转相摄。三妙行三寂默。谓身语意寂默。为妙行摄寂默。为寂默摄妙行耶。答应作四句。有妙行非寂默。谓除无学身语妙行。诸余身语妙行。及一切意妙行。有寂默非妙行。谓无学心。有妙行亦寂默。谓无学身语妙行。有非妙行非寂默。谓除前相。三净三寂默。为净摄寂默。为寂默摄净耶。答应作四句。有净非寂默。谓除无学身语净。诸余身语净。及一切意净。有寂默非净。谓无学心。有净亦寂默。谓无学身语净。有非净非寂默。谓除前相</p>
<p>诸身恶行。彼尽非理所引身业耶。设非理所引身业彼尽身恶行耶。答诸身恶行。彼尽非理所引身业。有非理所引身业非身恶行。谓有覆无记身业。及无覆无记非理所引身业。诸语恶行。彼尽非理所引语业耶。设非理所引语业。彼尽语恶行耶。答诸语恶行彼尽非理所引语业。有非理所引语业非语恶行。谓有覆无记语业。及无覆无记非理所引语业。诸意恶行。彼尽非理所引意业耶。设非理所引意业。彼尽意恶行耶。答应作四句。有意恶行非非理所引意业。谓贪欲嗔恚邪见。有非理所引意业非意恶行。谓有覆无记意业。及无覆无记非理所引意业。有意恶行亦非理所引意业。谓不善意业。有非意恶行亦非非理所引意业。谓除前相</p>
<p>诸身妙行。彼尽如理所引身业耶。设如理所引身业。彼尽身妙行耶。答诸身妙行。彼尽如理所引身业。有如理所引身业非身妙行。谓无覆无记如理所引身业。诸语妙行。彼尽如理所引语业耶。设如理所引语业。彼尽语妙行耶。答诸语妙行。彼尽如理所引语业。有如理所引语业非语妙行。谓无覆无记如理所引语业。诸意妙行。彼尽如理所引意业耶。设如理所引意业。彼尽意妙行耶。答应作四句。有意妙行非如理所引意业。谓无贪无嗔正见。有如理所引意业非意妙行。谓无覆无记如理所引意业。有意妙行亦如理所引意业。谓善意业。有非意妙行。亦非如理所引意业。谓除前相。诸法由业得。彼法当言是善不善无记耶。答依异熟果诸法由业得。彼法是无记定作是说依异熟果诸法由业得。彼法是无记耶。答如是。为何所欲如来善心说语妙音美音和雅音悦意音。此语是善耶。答如是。若作是说。依异熟果诸法由业得彼法是无记。则不应言如来善心说语妙音美音和雅音悦意音此语是善。作是说者。不应道理。若作是说。如来善心说语妙音美音和雅音悦意音。此语是善。则不应言。依异熟果诸法由业得彼法是无记。而作是说。不应道理。应作是说。菩萨昔余生中。造作增长感异熟果大宗叶业。由是因缘。展转出生。如来咽喉微妙大种。从此能生妙语音声。而声非异熟</p>
<p>诸业过去。彼果过去耶。答彼果或过去。或未来。或现在。诸业未来。彼果未来耶。答如是。诸业现在。彼果现在耶。答彼果或现在或未来。颇有如身业感异熟语意业不尔耶。答有如身不护语护。彼于尔时。有善心。或无记心。又如身护语不护。彼于尔时。有不善心。或无记心。颇有如语业感异熟身意业不尔耶。答有如身护语不护。彼于尔时。有善心。或无记心。此相违说亦尔。颇有如意业感异熟身语业不尔耶。答有。如身护语护。彼于尔时。有不善心。如身不护语不护。彼于尔时。有善心。颇有如身业语业感异熟果意业不尔耶。答有。如身不护语不护。彼于尔时。有善心。或无记心。如身护语护。彼于尔时。有不善心。或无记心。颇有如身业意业感异熟果语业不尔耶。答有。如身不护语护。彼于尔时。有不善心。如身护语不护。彼于尔时。有善心。颇有如语业意业感异熟果身业不尔耶。答有。如身护语不护。彼于尔时。有不善心。如身不护语护。彼于尔时。有善心。颇有如身业语业感异熟果意业亦尔耶。答有。如身不护语不护。彼于尔时。有不善心。如身护语护。彼于尔时。有善心</p>
<p>颇有非身语意业。感异熟而感异熟耶。答有。谓心不相应行。感异熟色。心心所法。心不相应行</p>
<p>颇有顺现法受等三业非前非后受异熟果耶。答有。谓顺现法受业色。顺次生受业心心所法。顺后次受业心不相应行。又顺现法受业。心不相应行顺次生受业。色顺后次受业心心所法。又顺现法受业。心心所法。顺次生受业。心不相应行。顺后次受业色。颇有顺乐受等三业非前非后受异熟果耶。答有。谓顺乐受业色。顺苦受业心心所法。顺不苦不乐受业心不相应行。又顺乐受业心不相应行。顺苦受业色。顺不苦不乐受业心心所法。又顺乐受业心心所法。顺苦受业心不相应行。顺不苦不乐受业色</p>
<p>颇有三界业非前非后受异熟果耶。答有。谓欲界系业色。色界系业心心所法。无色界系业心不相应行。又欲界系业心不相应行。色界系业色。无色界系业心心所法。又欲界系业心心所法。色界业心不相应行。无色系业色</p>
<p>颇有善不善业非前非后受异熟果耶。答有。谓善业色。不善业心心所法心不相应行。又善业心心所法心不相应行。不善业色</p>
<p>颇有见修所断业非前非后受异熟果耶。答有。谓见所断业色。修所断业心心所法心不相应行。又见所断业。心心所法心不相应行。修所断业色</p>
<p>　　业蕴第四中害生纳息第三</p>
<p>　害生命四种　　二熟二防护</p>
<p>　身及业成就　　杂染果异熟</p>
<p>　不善颠倒等　　系不系成就</p>
<p>　命终受生处　　此章愿具说　</p>
<p>颇有已害生杀生未灭耶。答有。如已断他命彼加行未息。颇有未害生杀生已灭耶。答有。如未断他命彼加行已息。颇有已害生杀生已灭耶。答有。如已断他命彼加行已息。颇有未害生杀生未灭耶。答有。如未断他命彼加行未息</p>
<p>颇有未害生杀生未灭。此业异熟定生地狱耶。答有。如作无间业加行时命终。颇有业不善顺苦受。异熟未熟非不初受异熟果。而起染污心耶。答有。如造作增长无间业已。此业最初受彼地狱中。有异熟果生</p>
<p>颇有故思害生命后。不受远离而于一切有情得防护耶。答有。如起杀加行。致彼必死而中间证见法性。若于一切有情得防护。彼于一切有情受远离耶。答应作四句。有于一切有情得防护非受远离。如不受学处而证见法性。有于一切有情受远离非得防护如受学处而犯远离。有于一切有情得防护亦受远离。如受学处不犯远离。有非于一切有情得防护亦非受远离。谓除前相</p>
<p>若成就身。彼成就身业耶。答应作四句。有成就身非身业。谓处卵[穀-禾+卵]。若异生住胎若生欲界住非律仪非不律仪。无身表。设有而失。有成就身业非身。谓圣者生无色界。有成就身亦身业。谓圣者住胎藏中。若生欲界。住律仪不律仪。及住非律仪非不律仪。现有身表。或先有不失。若生色界。有非成就身亦非身业。谓异生生无色界。若成就身。彼成就语业耶。答应作四句。有成就身非语业。谓处卵[穀-禾+卵]。若诸异生住胎藏中。若生欲界。住非律仪非不律仪。都无语表。设有而失。有成就语业非身。谓诸圣者。生无色界。有成就身亦语业。谓诸圣者住胎藏中。若生欲界住律仪。若住不律仪。若住非律仪非不律仪。现有语表。或先有不失。若生色界。有非成就身亦非语业。谓诸异生生无色界</p>
<p>若成就身。彼成就意业耶。答诸成就身。彼定成就意业有成就意业非身谓生无色界</p>
<p>若成就身。彼成就身业语业耶。答有成就身非身业语业。谓处卵[穀-禾+卵]。若异生住胎。若生欲界。住非律仪非不律仪。无身语表。设有而失。有成就身及身业非语业。谓生欲界。住非律仪非不律仪。现有身表。或先有不失。无语表。设有而失。有成就身及语业非身业。谓生欲界。住非律仪非不律仪。现有语表。或先有不失无身表。设有而失有成就身及身业语业。谓圣者住胎。若生欲界。住律仪若住不律仪。及住非律仪非不律仪。现有身语表。或先有不失。若生色界。设成就身业语业。彼成就身耶。答或成就。或不成就。云何成就。谓如前说。云何不成就。谓圣者生无色界</p>
<p>若成就身。彼成就身业意业耶。答有成就身及意业非身业。谓处卵[穀-禾+卵]。若异生住胎。若生欲界。住非律仪非不律仪。无身表。设有而失。有成就身及身业意业。谓圣者住胎若生欲界。住律仪不律仪。及住非律仪非不律仪。现有身表。或先有不失。若生色界。设成就身业意业。彼成就身耶。答或成就。或不成就。云何成就。谓如前说。云何不成就。谓圣者生无色界。若成就身。彼成就语业意业耶。答有成就身及意业非语业。有成就身及语业意业。此皆如前身对身业意业中说。差别者。此说语表。设成就语业意业。彼成就身耶。答或成就。或不成就。亦如彼说。若成就身。彼成就身业语业意业耶。答有成就身及意业非身业语业。有成就身及身业意业非语业。有成就身及语业意业非身业。有成就身及身业语业意业。此皆如前身对身业。语业中说。设成就身业语业意业。彼成就身耶。答或成就。或不成就。亦如彼说</p>
<p>若成就身业。彼成就语业耶。答应作四句。有成就身业非语业。谓生欲界。住非律仪非不律仪。现有身表。或先有不失。无语表。设有而失。有成就语业非身业。谓生欲界。住非律仪非不律仪。现有语表。或先有不失。无身表。设有而失。有成就身业及语业谓圣者住胎。若生欲界。住律仪不律仪。及住非律仪非不律仪。现有身语表。或先有不失。若生色界。若圣者生无色界。有非成就身业及语业谓处卵[穀-禾+卵]。若异生住胎若生欲界。住非律仪非不律仪。无身语表。设有而失。若异生生无色界。若成就身业。彼成就意业耶。答设成就身业。彼成就意业。有成就意业非身业。谓处卵[穀-禾+卵]。若异生住胎若生欲界。住非律仪非不律仪。无身表设有而失。若异生生无色界</p>
<p>若成就身业。彼成就语业意业耶。答有成就身业及意业非语业。谓生欲界。住非律仪非不律仪。现有身表。或先有不失。无语表。设有而失。有成就身业及语业意业。谓圣者住胎若生欲界。住律仪不律仪。及住非律仪非不律仪。现有身语表。或先有不失。若生色界。若圣者生无色界。设成就语业意业。彼成就身业耶。答或成就。或不成就。云何成就。谓如前说。云何不成就。谓生欲界。住非律仪非不律仪。现有语表。或先有不失。无身表。设有而失</p>
<p>若成就语业。彼成就意业耶。答诸成就语业。彼成就意业。有成就意业非语业。此如前身业对意业说。差别者。此说语表</p>
<p>若业未离染。彼异熟未离染耶。答诸业未离染。彼异熟未离染。或有异熟未离染彼业已离染。谓预流者见所断。业已离染。彼异熟未离染</p>
<p>若业已离染。彼异熟已离染耶。答诸异熟已离染。彼业已离染。或有业已离染彼异熟未离染。谓预流者见所断。业已离染。彼异熟未离染</p>
<p>若业有果。彼业皆有异熟耶。答诸业有异熟。彼业皆有果。或有业有果彼业无异熟。谓无记业。无漏业</p>
<p>若业无果。彼业皆无异熟耶。答无有业无果。或有业无异熟。谓无记业。无漏业</p>
<p>若业不善。彼业皆颠倒耶。答应作四句。有业不善彼业非颠倒。谓如有一起此见立此论。有业有业果异熟而行身语意恶行。又如有一于见有不见想。于闻觉知。有不闻觉知想。彼覆此想此忍此欲。说言我见我闻觉知。或于不见有见想。于不闻觉知。有闻觉知想。彼覆此想此忍此欲。言我不见不闻觉知有业颠倒彼业非不善。谓如有一起此见立此论。无业无业果异熟。而行身语意妙行。又如有一于见有不见想。于闻觉知。有不闻觉知想。彼不覆此想此忍此欲。说言我不见我不闻觉知。或于不见有见想。于不闻觉知。有闻觉知想。彼不覆此想此忍此欲。说言我见我闻觉知。有业不善亦颠倒。谓如有一起此见立此论。无业无业果异熟。复行身语意恶行。又如有一于见有见想。于闻觉知有闻觉知想。彼覆此想此忍此欲。言我不见不闻觉知。或于不见有不见想。于不闻觉知。有不闻觉知想。彼覆此想此忍此欲。说言我见我闻觉知。有业非不善非颠倒。谓如有一起此见立此论。有业有业果异熟。复行身语意妙行。又如有一于见有见想。于闻觉知。有闻觉知想。彼不覆此想此忍此欲。说言我见我闻觉知。或于不见有不见想。于不闻觉知。有不闻觉知想。彼不覆此想此忍此欲。言我不见不闻觉知。若业善彼业不颠倒耶。答应作四句。前第二句。作此第一句。前第一句。作此第二句。前第四句。作此第三句。前第三句。作此第四句。广如前说。若成就不善业。彼成就色无色界系业耶。答诸成就不善业。彼定成就色无色界系业。有成就色无色界系业非不善业。谓生欲界已离欲界染。若生色界</p>
<p>若成就欲界系善业。彼成就色无色界系业耶。答诸成就欲界系善业。彼定成就色无色界系业。有成就色无色界系业非欲界系善业。谓断善根补特伽罗。若生色界</p>
<p>若成就欲界系善业。彼成就色无色界系善业耶。答应作四句。有成就欲界系善业非色无色界系善业。谓生欲界。不断善根。未得色界善心。有成就色无色界系善业非欲界系善业。谓生色界。得无色界善心。有成就欲界系善业亦色无色界系善业。谓生欲界。得无色界善心。有非成就欲界系善业亦非色无色界系善业。谓断善根补特伽罗</p>
<p>若成就欲界系业。彼成就色界系业耶。答如是。设成就色界系业。彼成就欲界系业耶。答如是</p>
<p>若成就欲界系业。彼成就无色界系业耶。答诸成就欲界系业。彼定成就无色界系业。有成就无色界系业非欲界系业。谓生无色界补特伽罗</p>
<p>若成就欲界系业。彼成就不系业耶。答应作四句。有成就欲界系业非不系业。谓异生生欲色界。有成就不系业非欲界系业。谓圣者生无色界。有成就欲界系业亦不系业。谓圣者生欲色界。有非成就欲界系业亦非不系业。谓异生生无色界</p>
<p>若成就色界系业。彼成就无色界系业耶。答诸成就色界系业。彼定成就无色界系业。有成就无色界系业非色界系业。谓诸有情生无色界。若成就色界系业。彼成就不系业耶。答应作四句。有成就色界系业非不系业。谓异生生欲色界。有成就不系业非色界系业。谓圣者生无色界。有成就色界系业亦不系业。谓圣者生欲色界。有非成就色界系业亦非不系业。谓异生生无色界。若成就无色界系业。彼成就不系业耶。答诸成就不系业彼定成就无色界系业。有成就无色界系业非不系业。谓诸异生。若成就欲界色界无色界系不系业。彼命终生何处。答或欲界。或色界。或无色界。或无生处</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>