<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说如来不思议秘密大乘经卷第十四</p>
<p>　　西天译经三藏朝散大夫试光禄卿传梵大师赐紫沙门臣法护等奉　诏译</p>
<p>　　金刚手菩萨大秘密主授记品第十六之二</p>
<p>尔时世尊。为金刚手菩萨大秘密主。当授记时会中有二万人。发阿耨多罗三藐三菩提心。皆愿生彼普净世界金刚步如来刹土之中</p>
<p>尔时金刚手菩萨大秘密主。闻佛世尊与授记已。心生庆快踊跃欢喜。即以金刚杵掷虚空中。当其戏掷金刚杵时。而此三千大千世界六种震动。天雨众华鼓奏音乐。复于一切众会。右手自然皆出种种妙色最上华鬘</p>
<p>尔时金刚手菩萨大秘密主。即于佛前合掌谛诚。说伽陀曰</p>
<p>　广博大法王　　无尽妙法藏</p>
<p>　欲为利世间　　善分别诸法</p>
<p>　已于诸法中　　舍除吝惜意</p>
<p>　随法依法修　　善住我归命</p>
<p>　佛清净大士　　圆满清净行</p>
<p>　功德王名称　　遍闻于三界</p>
<p>　能于三世中　　常持无尽智</p>
<p>　平等善所行　　顶礼无障碍</p>
<p>　月光极圆净　　遍净复清净</p>
<p>　日光极光明　　妙光胜光聚</p>
<p>　梵音极妙音　　净音深妙响</p>
<p>　三宝胜金光　　故我今顶礼</p>
<p>　常现净妙身　　亦无身系属</p>
<p>　常说妙语言　　离语言分别</p>
<p>　虽为大法师　　不生于法想</p>
<p>　解脱诸众生　　而无众生想</p>
<p>　世间何所作　　能报佛大恩</p>
<p>　功德胜利中　　唯出家能报</p>
<p>　诸闻佛教授　　无异法可转</p>
<p>　随所受法门　　真修如理作　</p>
<p>尔时金刚手菩萨大秘密主。并余一切在会大众。各以所持众妙华鬘散于佛上。以佛威神力故所散华鬘。即时普遍此三千大千世界。皆现众妙华鬘庄严周匝。盈积可八步量。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>