<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>父子合集经卷第五</p>
<p>　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>　　龙女授记品第七</p>
<p>尔时会中。复有九十六俱胝龙女。见彼阿修罗王迦楼罗王于世尊所作供养已。复闻如来各与授彼成佛之记。心大欢喜踊跃无量。发清净心广陈供养。此诸龙女以神通力化作九十六俱胝青色伞盖。一一伞盖吠琉璃宝而作千骨。巧妙安布黄金为柄真珠为网。垂诸花鬘诸珍严饰。复化九十六俱胝上妙良马。亦以众宝装铰严饰。吠琉璃宝而为辔勒。又复变现众宝网幔。其量周广六十踰缮那。遍覆一切诸来大众。宝幔之下现一殊妙摩尼宝珠。光明显照无不明了。复现九十六俱胝众宝花鬘。巧妙奇绝周遍垂下。又复悬缀无数宝铃。微风动摇其声和雅。犹如天乐闻者无厌。复以细末多摩罗跋旃檀香沉水香等散如来上。复散优钵罗花詹博迦花。及散无量上妙衣服。种种无量杂色璎珞。种种无量杂色花鬘。是诸龙女。各乘彼马张设伞盖。于虚空中绕佛三匝。复奏龙宫种种音乐。其声清婉众所乐闻。又于迦毗罗城。降诸涂香及众香水如雨而下。与其香花合和成泥。纵广六十踰缮那。以彼如来威德加持。令此乐声及香水泥普闻三千大千世界。其中众生闻此声香。皆于阿耨多罗三藐三菩提得不退转。是诸龙女作供养已。头面礼敬合掌向佛。以偈赞曰</p>
<p>　我等宿庆值于佛　　净心忻乐兴福业</p>
<p>　供养牟尼大导师　　冀脱此身龙女报</p>
<p>　化出九十六俱胝　　众宝庄严妙伞盖</p>
<p>　供养无上调御师　　以此善因求出离</p>
<p>　复化九十六俱胝　　调顺善御青色马</p>
<p>　上妙青宝以庄严　　皆为供养如来故</p>
<p>　复化九十六俱胝　　青色宝幢空中转</p>
<p>　一一皆以身语心　　头面作礼伸回向</p>
<p>　诸龙宫中妙乐音　　一时俱奏声清彻</p>
<p>　牟尼出现于世间　　堪受如斯大供养</p>
<p>　如是种种乐音声　　远彻三千大千界</p>
<p>　其中众生若得闻　　皆得菩提不退转</p>
<p>　复现广大一宝幔　　纵广六十踰缮那</p>
<p>　周匝普遍于空中　　广覆诸来大集会</p>
<p>　中现最上摩尼珠　　炽盛光明悉委照</p>
<p>　普于天人大会中　　净心忻喜为供养</p>
<p>　我等以此少善根　　志求寂静菩提果</p>
<p>　一如牟尼大导师　　成就甚深微妙慧</p>
<p>　教化饶益诸众生　　解脱尘劳诸结缚</p>
<p>　亦如十力无上尊　　演说无边清净法</p>
<p>　诸有为法如幻化　　亦如聚沫非坚牢</p>
<p>　如空注雨起浮泡　　自性虚假无主宰</p>
<p>　智者观诸世间法　　譬如镜中现影像</p>
<p>　众生体性亦同然　　唯佛现证如实说</p>
<p>　愚夫不了谓为实　　于虚妄境生执着</p>
<p>　毕竟诸法本来空　　此愚痴者自欺诳</p>
<p>　由彼迷妄无知故　　不达诸法真实性</p>
<p>　如来由是出世间　　显示无我不可得</p>
<p>　譬如秋空起浮云　　暂时显现须臾没</p>
<p>　当知我相本来无　　智者谛观何所有</p>
<p>　如是一切世间法　　皆无自性非真实</p>
<p>　但能诳惑诸根门　　愚夫由此增狂乱</p>
<p>　牟尼超越于三界　　了诸法性无分别</p>
<p>　若依如来教奉行　　一切世间皆解脱</p>
<p>　若人闻是深妙法　　心生忻乐正思惟</p>
<p>　则能越离生死泥　　此非愚者之境界</p>
<p>　是故我今头面礼　　无烦恼者天人师</p>
<p>　大悲能救苦众生　　为舟为舍为依怙</p>
<p>　我等供养于如来　　为求无上菩提故</p>
<p>　当宣法要警群迷　　普愿自他成佛道　</p>
<p>尔时如来。知诸龙女心之所念希望授记。即现瑞相放大光明。时尊者马胜睹是相已。头面礼足合掌向佛。以偈问曰</p>
<p>　世出世间胜智者　　忽兴神变放光明</p>
<p>　时会睹此称吉祥　　非无因缘发斯瑞</p>
<p>　人中最上牟尼主　　愿说光相之端由</p>
<p>　诸天人民龙鬼神　　闻已咸生欢喜念</p>
<p>　如来威德圣中圣　　于世间法无不了</p>
<p>　怜愍摄受诸众生　　说此放光神变事</p>
<p>　如来慧力妙难思　　穷尽诸法实相义</p>
<p>　众会瞻仰愿欲闻　　各令知已心安隐</p>
<p>　牟尼久已成正觉　　能与群生作义利</p>
<p>　何因放此大光明　　愿说咸得除疑惑</p>
<p>　今此大众心寂然　　堪能领解深法义</p>
<p>　一心瞻仰于如来　　闻已各发菩提意</p>
<p>　若人于事未决了　　其心掉动则生恼</p>
<p>　由此皆堕疑网中　　唯冀洪慈速开示</p>
<p>　谁于今日发大心　　何佛他方说大法</p>
<p>　谁得菩提破魔军　　放此光明甚希有</p>
<p>　何人广兴净福业　　佛怜愍故放净光</p>
<p>　圣主师子十力尊　　于大众中无畏说</p>
<p>　我等若蒙佛显示　　离诸疑怖心泰然</p>
<p>　咸生清净随喜心　　各各奉行于佛教　</p>
<p>尔时世尊。为尊者马胜。说伽陀曰</p>
<p>　善哉马胜大比丘　　汝能咨问放光事</p>
<p>　吾今于此众会中　　为说龙女未来果</p>
<p>　汝等一心当谛听　　离诸散乱染因缘</p>
<p>　闻我说此放光因　　增长人天诸善利</p>
<p>　此诸龙女心开解　　能以智慧观实相</p>
<p>　了知诸法本性空　　不着世间业果报</p>
<p>　无人无我无众生　　亦无作者及受者</p>
<p>　补特伽罗自相空　　犹如阳焰镜中像</p>
<p>　诸龙女等植德本　　共兴广大净福业</p>
<p>　善能安住佛法中　　了世间法皆如幻</p>
<p>　如是作诸供养已　　誓求佛果大菩提</p>
<p>　后当舍此龙女身　　得生三十三天上</p>
<p>　得为帝释天宫主　　受用妙乐无毁訾</p>
<p>　具天寿量大名闻　　复往焰摩天中住</p>
<p>　得生焰摩天宫已　　具足受彼殊妙乐</p>
<p>　佛子安住此天中　　自在得终天寿量</p>
<p>　后复生于兜率天　　得彼天众常爱敬</p>
<p>　虽受快乐心不着　　犹若莲花性本净</p>
<p>　由彼宿习出世智　　常观诸法皆空寂</p>
<p>　譬如刻石画长存　　安住正念无移动</p>
<p>　后生乐变化天中　　天子天女常围绕</p>
<p>　不为他毁有名称　　满彼寿量无中夭</p>
<p>　受彼最上五欲乐　　而与正念常相应</p>
<p>　善修三种解脱门　　毕竟入解真空法</p>
<p>　复生他化自在天　　得彼天众常恭敬</p>
<p>　清净意乐住其中　　任持正法心无动</p>
<p>　所欲受用皆他变　　不起染着痴爱心</p>
<p>　佛子安住彼天宫　　得尽彼天寿边际</p>
<p>　由于欲乐生厌患　　忻求定地伏诸惑</p>
<p>　获得诸禅解脱门　　由此得生梵天上</p>
<p>　由彼定生诸善根　　受用喜乐一中劫</p>
<p>　定中适悦胜难思　　渐能进趣菩提道</p>
<p>　住彼梵宫经一劫　　专修正行净无杂</p>
<p>　善巧方便利有情　　无冤亲想心平等</p>
<p>　于喜妙乐悉通达　　亦不味着诸禅定</p>
<p>　善能觉悟寂诸根　　是为最上牟尼子</p>
<p>　彼梵天说自然法　　不与业果理相应</p>
<p>　唯此真实解脱门　　毕竟超越于三界</p>
<p>　若人于此生信解　　善能引导诸众生</p>
<p>　速成无上妙菩提　　是则名为世间眼</p>
<p>　彼龙女等生梵世　　饶益利乐诸天人</p>
<p>　教化令发清净心　　皆能进趣菩提道</p>
<p>　往诣无边佛刹土　　供养承事诸如来</p>
<p>　过彼未来星宿劫　　同成佛号寂诸根</p>
<p>　彼等闻佛授记已　　心净踊跃志坚固</p>
<p>　时会咸生欢喜心　　各各头面礼佛足　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>