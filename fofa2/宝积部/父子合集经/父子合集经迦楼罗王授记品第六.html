<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>父子合集经迦楼罗王授记品第六</p>
<p>尔时会中。复有六万八千迦楼罗王。见诸阿修罗王作供养已。复闻如来与彼授记。发随喜心广兴供养。以神通力即时化作六万八千殊妙楼阁。一一楼阁七宝所成。所谓金银琉璃砗磲码瑙珊瑚玻璃。皆有七重。第一层级黄金为柱。椽梠枅栱白银为之众宝装铰。第二层级白银为柱。椽梠枅栱黄金为之诸珍严饰。乃至第七珊瑚为柱。真珠等宝杂厕间饰。如是楼阁一一皆有宝网罗上。或黄金网白银为网。乃至真珠以为其网。复悬无数众妙宝铃。微风发声听者无厌。复现六万八千宝盖。诸珍间错光明显照。复现六万八千宝幢。众色相间珠珍严饰。复现六万八千缯幡。五色綷错甚可爱乐。复现六万八千宝幔。或黄金线而用合成。或以银线吠琉璃线真珠等线。巧妙严饰。时迦楼罗王。即以如上所现六万八千七宝楼阁众宝网幔宝幢幡盖。奉上如来。于虚空中次第行列。徐行旋转绕佛三匝。如三十三天爱啰嚩拏大龙象王绕天帝已。住立一面。尔时迦楼罗王。合掌向佛以偈赞曰</p>
<p>　稽首归依无上士　　一切世间无与等</p>
<p>　能超生老病死因　　解脱轮回诸苦厄</p>
<p>　愿我速成就佛身　　具足妙相三十二</p>
<p>　八十种好遍庄严　　如那罗延坚固力</p>
<p>　愿我如佛真金色　　圆光丈六常照明</p>
<p>　行住坐卧威仪中　　摄化有情令出离</p>
<p>　愿我坚持诸禁戒　　住胜最上三摩地</p>
<p>　以方便智利群生　　皆使得成菩提道</p>
<p>　愿我此身永除断　　为他乘驭嗔恚心</p>
<p>　如佛具足大慈悲　　获得十八不共法</p>
<p>　了知诸法从缘起　　如幼如梦如谷响</p>
<p>　悉同牟尼大导师　　于人天中广开示　</p>
<p>尔时世尊。知诸迦楼罗王深心了达志固精进。现微笑相放五色光。时马胜比丘睹是事已。头面作礼。合掌恭敬以偈问曰</p>
<p>　归依无上天人师　　现此希有难思事</p>
<p>　放斯光明非无因　　怜愍我等为演说</p>
<p>　迦楼罗王兴供养　　宝幔弥覆于空中</p>
<p>　世间昔未曾见闻　　愿两足尊说斯义</p>
<p>　今此众会诸人天　　合掌欣悦怀希望</p>
<p>　愿闻为彼迦楼王　　演畅未来解脱果</p>
<p>　佛为最上天人尊　　能赴群生之所欲</p>
<p>　唯愿如来为宣说　　令彼大众除疑怖</p>
<p>　众会若得离疑怖　　则能发生欢喜心</p>
<p>　若闻如来授记言　　当具奉行诸佛教</p>
<p>　唯冀大慈垂护念　　除疑增长诸善根</p>
<p>　各各合掌愿欲闻　　迦楼罗王得佛道　</p>
<p>尔时世尊。为马胜比丘说伽陀曰</p>
<p>　善哉马胜善咨问　　放光现笑之所因</p>
<p>　吾今当说应谛听　　令汝除疑生喜悦</p>
<p>　迦楼罗众兴福行　　誓求无上大菩提</p>
<p>　当成无畏十力尊　　获斯胜报名为佛</p>
<p>　由彼净心供养故　　定招相好所庄严</p>
<p>　十八不共法难思　　脱那罗延所乘驭</p>
<p>　由是坚持于净戒　　安住清净三摩地</p>
<p>　修习胜慧六神通　　严净一切诸佛刹</p>
<p>　由彼净心供养我　　后身脱此傍生报</p>
<p>　毕竟不历恶趣生　　常受人天胜福乐</p>
<p>　过彼殑伽沙劫数　　供养承事诸如来</p>
<p>　善能调伏诸根门　　然后皆当得作佛</p>
<p>　同称弥卢幢如来　　十号具足刹严净</p>
<p>　其劫名为自然生　　其土无彼三恶趣</p>
<p>　其中所有诸众生　　容仪挺特无残缺</p>
<p>　彼佛寿命极长远　　八万四千俱胝岁</p>
<p>　如是次第得成佛　　国土寿量悉同等</p>
<p>　各各化度诸众生　　八十那庾俱胝数</p>
<p>　皆令舍除憍慢习　　尽袪缠盖获清凉</p>
<p>　安住无生解脱门　　远尘离垢心清净</p>
<p>　以彼本有身金色　　恃其大力生憍慢</p>
<p>　是故成佛为有情　　先令断除憍慢法</p>
<p>　彼等过去无数劫　　曾为苦行大仙人</p>
<p>　其数六万有八千　　常乐修习神通事</p>
<p>　彼诸仙人得通已　　谓已自在世希有</p>
<p>　虽持禁戒具威仪　　安住山林生我慢</p>
<p>　由是堕于金翅中　　缘昔神通有大力</p>
<p>　以持戒故见我身　　忘失菩提因我慢</p>
<p>　我今与授成佛记　　略说先因令觉了</p>
<p>　广为利乐诸众生　　闻者咸共生欢喜　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>