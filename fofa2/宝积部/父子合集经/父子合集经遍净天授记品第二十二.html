<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>父子合集经卷第十一</p>
<p>　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>　　遍净天授记品第二十二</p>
<p>尔时会中。有十二那由他遍净天子。见诸阿修罗王。乃至光音天等。于世尊所设诸供养。复闻如来与授佛记。心生欢喜得未曾有。此诸天子。已于过去无量佛所植众德本。入解正法充足法财。有大神力自在无碍。从座而起头面礼足。白言世尊。有三摩地。名超诸法乐。若菩萨摩诃萨。获证如是妙三摩地。所作事业离诸攀缘。得最上乐不生苦受。无一因缘而非乐想。假使入于诸地狱中。种种苦具治罚逼迫。由是菩萨三摩地力。一切苦恼悉为快乐。如彼世间诸有情类。造作诸恶不律仪事。劫夺他财王法所戮。或截耳鼻。或断手足。或杖捶打。或绳系缚。为诸狱卒禁闭囹圄。虽受楚毒心无追悔。为贪所蔽翻如乐想。又诸有情。佣力自济艰辛求索以苦为乐。谓裁衣者。造蜡炬者。压蔗浆者。作伎乐者。造饮食者。供象酒者。或然酥灯及油灯者。如是等辈种种所作。或不如法或复迟惰。为彼主者呵骂驱遣。受诸陵辱皆如乐想。又如世间诸俳优者。令他喜悦。易己形状。作鸺鹠面。或师子面。或打或缚。翻为乐想。何以故。以彼众生作业决定。为贪所使心无悔故。菩萨摩诃萨亦复如是。为利有情。能于生死长夜之中。修习种种难行苦行。志求阿耨多罗三藐三菩提。乃至救济饥渴众生。啖己血肉常生乐想。或于菩萨。恶骂捶缚及断命根。虽受苦恼皆生乐想。如是具足广大愿力。能与众生种种快乐。长时修作无有间断。则能获得彼三摩地不为恶魔之所动乱。复能破坏一切魔业。当得如是五种自在。何等为五。一者寿命自在。二者所生自在。三者业报自在。四者寻伺自在。五者受用自在。彼菩萨。若求一生成等正觉。由得如是妙三摩地。即能如意满菩提愿。若不速求无上菩提。则能久住无量无数阿僧祇劫。利乐有情严净佛土。何以故。由彼菩萨从初发心。普为摄受一切有情。不怖恶道于彼受生。皆令习学诸菩萨行。善巧方便通达诸法。成熟般若波罗蜜多。是为善住菩萨乘者。世尊。若菩萨乐修如是三摩地者。当知是人。皆是如来威神功德之所加持。则能决定入解诸法自性本空。无有疑惑。时遍净天子作是说已。合掌作礼。以偈赞佛</p>
<p>　我等遍净诸天子　　于佛正法能了知</p>
<p>　头顶礼敬调御师　　诸根寂静无所畏</p>
<p>　如来以大智慧力　　悉能破坏诸魔军</p>
<p>　归依最上牟尼尊　　引导群萌登彼岸</p>
<p>　诸法自性无所有　　亦复毕竟无所住</p>
<p>　妄想攀缘悉了知　　犹如幻师明幻事</p>
<p>　如是六趣诸众生　　皆从虚妄因缘有</p>
<p>　谷响求之自性无　　如来证法亦同彼</p>
<p>　人中最上释师子　　观诸妄法悉皆空</p>
<p>　彼无我相亦无人　　及与众生寿者想</p>
<p>　如来大慈无与等　　为度愚夫出世间</p>
<p>　演实相法妙难思　　一切无能测量者</p>
<p>　佛观众生界平等　　常起清净无缘慈</p>
<p>　故能怜愍诸世间　　毕竟不见众生相</p>
<p>　我今于佛智慧海　　心无垢染离诸疑</p>
<p>　清净慈门利有情　　堪受诸天广供养</p>
<p>　如来最胜天中天　　常于众生起慈护</p>
<p>　而于十方世界中　　求其苦性不可得</p>
<p>　既无众生亦无苦　　是故如来无所缘</p>
<p>　已能除遣诸忧疑　　获证真常寂静乐</p>
<p>　佛于诸趣不见苦　　亦无所证大菩提</p>
<p>　以此愍念于有情　　皆令弃背生死缚</p>
<p>　无苦无救无众生　　亦无菩提而可得</p>
<p>　佛知法性本如然　　故我于佛伸妙供</p>
<p>　如来出现于世间　　以四无量利含识</p>
<p>　不见慈悲喜舍心　　亦不见有众生相</p>
<p>　不见行于放逸者　　亦复不见修圣道</p>
<p>　知佛如是方便门　　故我于佛兴供养</p>
<p>　牟尼常说四念处　　观身毕竟不可得</p>
<p>　我于佛教如是知　　今得供养救世者</p>
<p>　佛说观受不可得　　以受无有真实性</p>
<p>　乃至受者亦复然　　故我于佛兴供养</p>
<p>　佛说观心及观法　　二相求之不可得</p>
<p>　亦不见有所修念　　及以安住念处者</p>
<p>　我今不见有诸法　　亦复不见修法者</p>
<p>　佛以念处度众生　　彼念自性常空寂</p>
<p>　复说念与法和合　　欲求解脱应修习</p>
<p>　我于佛教如是知　　今得供养一切智</p>
<p>　念处一尚不可得　　况复说有二三四</p>
<p>　是故我今达佛意　　毕竟无受苦乐者</p>
<p>　如来常说四正勤　　有诸比丘专修习</p>
<p>　斯则能为解脱因　　得越轮回生死海</p>
<p>　如是无解亦无缚　　无佛无法及菩提</p>
<p>　而复不坏其假名　　故我于佛伸敬礼</p>
<p>　佛说如意四神足　　最上殊胜安隐乐</p>
<p>　诸根寂静解脱人　　修此能得涅盘道</p>
<p>　又彼如意及神足　　谛观彼体不可见</p>
<p>　非动非静非无作　　如是显现难思议</p>
<p>　今此众会诸天子　　而不见有众生想</p>
<p>　我于佛教正了知　　皆能远离诸疑惑</p>
<p>　此为最上法供养　　唯佛堪任受此供</p>
<p>　如来妙智无等伦　　故我一心生赞叹</p>
<p>　又复牟尼说五根　　此法能得菩提道</p>
<p>　出生福智二资粮　　善观察者除放逸</p>
<p>　所谓信进念定慧　　不见能修及所得</p>
<p>　我于佛法无有疑　　是故今当兴供养</p>
<p>　如来宣说五种力　　能除邪见心谄曲</p>
<p>　息诸烦恼破诸魔　　趣向无为寂静道</p>
<p>　如是诸力无能屈　　无有所缚及缚者</p>
<p>　我于佛法离诸疑　　今当供养调御士</p>
<p>　大仙开示七觉分　　最上清净菩提道</p>
<p>　善修习者诸有情　　得证真常安隐处</p>
<p>　牟尼复说八圣道　　成熟众生诸善根</p>
<p>　常修圣智现其前　　能尽苦际诸缠缚</p>
<p>　如是圣智及诸惑　　毕竟清净无有余</p>
<p>　诸天于此得无疑　　故我供养人中圣</p>
<p>　于奢摩他善修习　　毗钵舍那亦复然</p>
<p>　如来旷劫悉圆成　　能断诸惑及习气</p>
<p>　如是相应因与果　　及观察者悉皆空</p>
<p>　诸天于此得无疑　　故我供养牟尼主</p>
<p>　说不净观除贪欲　　慈心对治彼嗔恚</p>
<p>　以其智慧遣愚痴　　为利众生佛所说</p>
<p>　彼皆无作无罪相　　是故不垢亦不净</p>
<p>　诸天于此得无疑　　由此供养无上士</p>
<p>　又复佛说十不善　　杀盗淫妄及两舌</p>
<p>　恶言绮语贪恚痴　　此等名为十业道</p>
<p>　众生非有亦无杀　　余九过恶理同然</p>
<p>　无善恶相无对治　　以彼罪性本空寂</p>
<p>　此义非无佛正教　　然其不坏法体性</p>
<p>　如是牟尼最上法　　宣扬引导诸群迷</p>
<p>　如理作意正思惟　　是名最上真佛子　</p>
<p>尔时遍净诸天子说是偈已。咸各默然。住在一面。时佛世尊。知诸天子心之所念。希授佛记。口中忽放清净光明。尊者马胜见是事已。合掌向佛。以偈问曰</p>
<p>　善哉调御大圣主　　为利群生出于世</p>
<p>　甚深智慧妙难思　　而能化伏诸天众</p>
<p>　穷尽诸法救世者　　现斯瑞相非无因</p>
<p>　能与众生作导师　　唯冀能仁为演说</p>
<p>　此诸遍净天子众　　合掌称赞甚希有</p>
<p>　瞻仰如来功德山　　闻已一心而顶受</p>
<p>　佛为最上天人师　　了达诸法无挂碍</p>
<p>　当愿怜念诸众生　　说此放光神变事</p>
<p>　何人于此生净心　　解于微妙甘露句</p>
<p>　彼于十方世界中　　当得圆明一切智</p>
<p>　谁于未来佛刹土　　饶益摄受诸群迷</p>
<p>　善宣无上妙法轮　　降伏魔军及异论</p>
<p>　是诸天子于佛教　　深入义味心决定</p>
<p>　唯愿如来震法音　　使诸时会除疑网</p>
<p>　百福庄严无上士　　慈心普覆于世间</p>
<p>　八种功德梵音声　　咸愿闻持佛教敕</p>
<p>　若有众生于佛所　　乐闻正法勤修习</p>
<p>　坚固不退菩提心　　渐能成就一切智</p>
<p>　如来善说微妙法　　能尽有情生死苦</p>
<p>　佛子净心当奉持　　则令佛种永不断　</p>
<p>尔时世尊。为马胜比丘。说伽佗曰</p>
<p>　马胜善问放光事　　我为利乐诸天人</p>
<p>　汝所得福叵思量　　比喻说之尚无尽</p>
<p>　善哉尊者应其机　　一切大众心忻悦</p>
<p>　此等遍净诸天人　　于我法中得解脱</p>
<p>　往昔曾供于诸佛　　其数千亿那由他</p>
<p>　达诸法性无有疑　　各于彼佛问斯义</p>
<p>　彼由往昔因缘故　　以妙伽佗赞于佛</p>
<p>　此生复以清净心　　称扬贤劫诸善逝</p>
<p>　后于优昙钵罗劫　　成佛号曰那罗延</p>
<p>　教化那由他众生　　悉证无为寂静乐</p>
<p>　同一劫中出于世　　皆名法幢正等觉</p>
<p>　化度众生数同等　　次第皆当成佛道</p>
<p>　是诸如来化缘毕　　分布遗形诸舍利</p>
<p>　建立无量窣堵波　　犹若散花严佛刹</p>
<p>　如是所有众生类　　各于舍利兴供养</p>
<p>　咸登寂静甘露门　　一切如来所称叹</p>
<p>　若有称彼佛名号　　发生净信欢喜心</p>
<p>　当知由是善因缘　　得值当来弥勒佛</p>
<p>　彼得慈尊摄受故　　勤加精进断诸结</p>
<p>　乐修寂静奢摩他　　渐次得成无学果</p>
<p>　从一佛刹至佛刹　　供养亲近无疲懈</p>
<p>　于诸天人大众中　　称扬最上佛功德</p>
<p>　今此遍净诸天子　　皆具威德大名闻</p>
<p>　深达佛智不思议　　各各顶礼如来足　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>