<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第七十八</p>
<p>　　　　后秦三藏罗什译</p>
<p>　　富楼那会第十七之二具善根品第四</p>
<p>尔时佛告富楼那。菩萨摩诃萨发于大乘。常当修习亲近四法。则能具摄一切善法。亦能具足一切善根。何等四法。富楼那。善男子善女人发大乘心。修习亲近行忍辱法。如是修行忍辱法时。如心平等故。则得平等波罗蜜。亦得一切众生平等波罗蜜。是菩萨成就心平等波罗蜜。智平等波罗蜜。若行若立。若坐若卧。若觉若睡。时有人来。若持屎瓶。若持毒瓶。若持沸汤瓶。若诸粪扫。若持火炭。若持屎尿。若持热灰。捶其头上。若捶其身。菩萨于此不应嗔恨。令心散乱而生忿恚。不应自言我有何罪。又不应以恶心视彼。但应一心求自利法。于所修事专心不舍。应当如是调伏其心。是人为以何因缘故。持此屎瓶毒瓶灰火来加我身。我身不以此物因缘而得痛恼。菩萨是时应如是观众因缘法。谁与此物此物异谁。以何物与。是人如是如实思惟不见有法。谁是与者。谁是受者。何者是法。如是正念思惟观时。此彼不可得故。一切诸法皆不可得。皆不可见。是菩萨不得不见一切法故不生嗔恨。富楼那。若菩萨如是思惟。犹有嗔恨心起。复应如是正念思惟。何触因缘使我身痛。是诸触者为触何处。为在于身。为在于心。若在身者。身如草木瓦石影像。无觉无知。非我非彼。若在心者。心无形色。念念生灭须臾不住。非我非彼。但以虚妄忆想分别。说言是苦是乐不苦不乐。我今不应生此虚妄忆想分别。我今应观平等实相。我当修习贤圣所作。不应随逐凡夫所作。何等为是贤圣所作。谓于诸法远离解脱。我为远离故学不为和合故学。如是虚妄忆想分别。是皆和合。为谁和合。为是贪欲和合。为是嗔恚愚痴和合。云何名为贪欲嗔恚愚痴和合。以身痴故。身见痴故。贪身见故。身受苦时嗔恚他人。是名嗔恚和合。有以身见痴故。贪身见故。不随意故嗔恚他人。是名愚痴和合。若人如是三毒所缚。或起如是罪业因缘。诸佛不救。何况余人。我应善观诸因缘法观于空法。菩萨如是随顺。正观诸因缘法。不见有法。谁与谁受。以何物与。尔时菩萨当作是念。一切诸法从众缘生。自性本空定不可得。我当云何于无所得虚妄法中。得法作业而生嗔恚。起行因缘。我今应生无嗔恨心。修行无作无起无生之法。当观空法不随我心。我今应观不作不起无生之法。不应依止起作之法。我应如实思惟诸法。我今不应于此虚妄无所有中。而强作法虚妄强作。谓是嗔恨。所以者何。依止法体则有嗔恨。诸法实相毕竟空中。无法本体可依止者。菩萨如是思惟诸法。其心寂然嗔恨不起。又是菩萨。若行若立。若坐若卧。若觉若睡。时有人来。以好美香末香涂香。以好名花散其身上。若以上妙香花璎珞。胆卜花。鬘婆梨师花。鬘众华璎珞。以覆其身。若以上妙细软衣服。谓加尸衣。若拘摄衣。若拘珍婆衣。若憍施耶衣。若刍摩衣。若劫贝衣。若细钦婆罗。若细缯衣。以如是等柔软细衣以覆其身。若以上妙缯盖幢幡张施其上。若以诸天名花香妙衣珍宝璎珞以覆其身。若以天上甘美饮食而以进上。菩萨于此种种供养。不应生爱令心贪着。不以此缘亲附其人。随顺其意往来问讯。不应偏心而起爱着。菩萨于此应以等心。通达一切诸法平等。应作是念。我于众生不应嗔恨。不应爱念。所以者何。憎爱二事俱是烦恼。我今于此不应生爱。应善通了诸法如实。所以者何。诸烦恼中爱缘所合此最为重。如是烦恼深彻骨髓。谓于能生结使法中爱心染着所以者何。所贪着事若不随意则生嗔恨。人皆自欲贪爱其身。有侵恼者则生嗔恨。是故当知。嗔恚则是染爱果报。贪着则是愚痴果报。我今当离染爱恶心。于诸法中无所贪着。我等不为贪欲故学。不为嗔恚故学。不为愚痴故学。我当广学诸法真实。于诸法相如实观之。随所说中当如实行。但应依止业报因缘。于诸供养苦恼事中。当知皆是宿业行缘。是故于诸随顺法中不生喜爱。违逆法中不生嗔恨。但应清净其心无所忿恚。不令随爱随嗔随痴恶法得生于心。富楼那。菩萨成就此初法者。能得具足一切功德。尔时世尊。欲明了此义。而说偈言</p>
<p>　我常赞智慧　　亦赞持戒者</p>
<p>　称扬行忍辱　　亦常赞多闻</p>
<p>　我赞行善法　　慈心爱语者</p>
<p>　为饶益众生　　随宜赞众德</p>
<p>　我常诃五欲　　嗔恨愚痴人</p>
<p>　嫉妒慢谄曲　　浊乱娆众生</p>
<p>　懈怠懒惰心　　儱戾难与语</p>
<p>　背恩无反复　　小事发大恚</p>
<p>　贪求于利养　　我当得利养</p>
<p>　不欲令人得　　是等我不赞</p>
<p>　小智于利养　　自欲嫉彼得</p>
<p>　于他家生苦　　是等我不赞</p>
<p>　为求得利养　　转易威仪行</p>
<p>　此命非清净　　离我法甚远</p>
<p>　不修行道者　　有此诸过咎</p>
<p>　是等恶道缘　　无一事可赞</p>
<p>　不断恶我见　　贪爱心则多</p>
<p>　贪爱心多故　　勤求于利养</p>
<p>　菩萨作是念　　行忍益众生</p>
<p>　摧伏刚强心　　疾得成佛道</p>
<p>　我当行慈心　　忍辱愍众生</p>
<p>　而知诸法空　　从缘无所属</p>
<p>　何缘有诸法　　是法兴于心</p>
<p>　妄想生嗔恚　　不念则皆空</p>
<p>　妄想生三界　　相续身不绝</p>
<p>　不分别妄想　　则无如是过</p>
<p>　常思量诸法　　知皆从缘生</p>
<p>　常观诸法空　　而能度一切</p>
<p>　离戒苦众生　　憍慢所伤害</p>
<p>　为说灭苦法　　多有所饶益</p>
<p>　若人从东来　　南西北四维</p>
<p>　执持屎毒瓶　　以捶其头上</p>
<p>　我不生嗔心　　谁与谁受者</p>
<p>　何法名为我　　观以勤精进</p>
<p>　不恶色视彼　　何罪而见加</p>
<p>　但发坚强思　　慈心覆于彼</p>
<p>　知是宿业缘　　今受此果报</p>
<p>　偿已更不作　　安住佛道中</p>
<p>　余人无有此　　轻毁苦恼事</p>
<p>　此必是业缘　　虽久而不失</p>
<p>　众生在世间　　常起善恶业</p>
<p>　我今受此苦　　当知是业缘</p>
<p>　若还以恶报　　后复受苦果</p>
<p>　宁可以恶事　　而加于彼人</p>
<p>　当求无上法　　求已为人说</p>
<p>　度脱众生类　　一切诸苦恼</p>
<p>　若人以香花　　璎珞供养我</p>
<p>　不应生爱心　　当习平等观</p>
<p>　憎爱则非道　　常应行舍心</p>
<p>　当正观诸法　　谁与谁受者</p>
<p>　空与空受耶　　内空外亦空</p>
<p>　空无与无受　　一切皆无我</p>
<p>　空无有贪离　　空无有烦恼</p>
<p>　亦无有清净　　离垢净是空</p>
<p>　空中无分别　　空中无诸性</p>
<p>　空常空无相　　是比清净道</p>
<p>　若使有人来　　段段解我身</p>
<p>　于中不生恚　　知从业缘有</p>
<p>　众生起善恶　　随业自受果</p>
<p>　我必先世恶　　今受此苦报</p>
<p>　今受此恶报　　观身如影像</p>
<p>　水沫幻化炎　　无空毕竟空</p>
<p>　若人支解身　　有人将养我</p>
<p>　当念报恩者　　不以为欢喜</p>
<p>　利养不以喜　　恶骂不嗔恨</p>
<p>　二皆是障碍　　非佛正真道</p>
<p>　当离诸一切　　贪爱嗔恚心</p>
<p>　常当修空寂　　悉断诸障碍</p>
<p>　忍辱十力本　　诸佛神通原</p>
<p>　无碍智大悲　　皆以忍为本</p>
<p>　四谛念正勤　　根力觉道分</p>
<p>　皆以忍为本　　何智不修忍</p>
<p>　我于波罗奈　　转无上法轮</p>
<p>　亦以忍为本　　诸佛常赞忍</p>
<p>　汝等亦应修　　空忍无生灭</p>
<p>　诸法相常尔　　乃得佛功德　</p>
<p>复次富楼那。菩萨摩诃萨能离五欲。常乐出家心顺出家。趣向出家不贪五欲。得出家已离诸愦闹。远处山林不失善法。菩萨成就此第二法。则能具足一切功德。尔时世尊。以偈颂曰</p>
<p>　心常乐出家　　而能常出家</p>
<p>　常乐在山林　　增益功德处</p>
<p>　亲近在空闲　　即离五欲着</p>
<p>　此中无众闹　　失诸善法缘</p>
<p>　无有诸语言　　往来问讯事</p>
<p>　空闲寂然快　　诸佛所称赞</p>
<p>　是故诸菩萨　　所应常亲近</p>
<p>　勿贪乐聚落　　近生利养心</p>
<p>　若得利养喜　　失则生忧恼</p>
<p>　此人供养佛　　不名为供养</p>
<p>　欲除如是过　　当离诸利养</p>
<p>　远离在空闲　　修习于空法　</p>
<p>复次富楼那。菩萨常学求法。求已读诵。谓求净戒头陀细法。不求多欲无厌足法。求灭贪欲不益贪欲。求破嗔恚不增嗔恚。求断愚痴不益愚痴。求破憍慢不求起慢。求破我慢不求长慢。求断我我所法。不求增我我所法。求无我法。不求依止我人众生寿命法。常求能得大智慧法。不求退失大智慧法。常求为得无等慧法。不为求得小慧法。求得具足一切诸法。不求不具足诸功德法。求如是法。求已读诵。思惟正观。如所说行。为人演说。不求世利。乃至不求称赞善哉。教多众生令住是法。富楼那。菩萨成就此第三法。能得具足一切功德。尔时世尊。以偈颂曰</p>
<p>　菩萨乐出家　　持戒行头陀</p>
<p>　以是增智慧　　智雨益终流</p>
<p>　得是深净法　　正念思其义</p>
<p>　于如所说中　　能如所闻行</p>
<p>　常以清净心　　为人广解说</p>
<p>　饶益诸众生　　心无所悕望</p>
<p>　得诸功德味　　自住是法中</p>
<p>　亦令余人住　　是故增佛法</p>
<p>　若于无量劫　　所集诸功德</p>
<p>　令皆现在前　　摄入菩萨道</p>
<p>　故应求深法　　佛所称赞者</p>
<p>　常为众生说　　功德从是生　</p>
<p>富楼那。菩萨摩诃萨安住持戒头陀法中。能具一切善根福德。富楼那过去久远无量无边不可思议阿僧祇劫。尔时有佛。号弥楼揵驮如来应供正遍知明行足善逝世间解无上士调御丈夫天人师佛世尊。佛寿六十岁。一会说法。八十亿比丘得阿罗汉道。富楼那。弥楼揵驮佛灭后。法住五百岁。般涅槃后七日之中。诸大弟子。皆亦随佛入于涅槃。富楼那。是佛出于五浊恶世。如我今也诸大弟子灭度之后。多有众生皆作是念。沙门法中安隐快乐。我等何不各共出家。作是念已咸剃须发法服出家。出家之后唯行三事。一常周旋往来白衣舍。二唯贪着利养自活。三长肌肥无有福慧。行是三事不修余业。百岁之后诸大弟子皆悉灭尽。是等比丘多与白衣和合。佛诸深经持戒头陀细行妙法。多皆废舍不复读诵。富楼那。当尔之时诸比丘众。乐行五欲贪嗜饮食。尔时国王唯有一子。名陀摩尸利。王甚爱重。时于静处而作是念。弥楼揵驮佛为得何法。今诸弟子皆共放逸。与诸白衣所行无异。作是思惟疑时。有天神来至其所。隐身不现而作是言。王子。弥楼揵驮佛所得深法清净决定。尔时王子闻天所说。即作是言。弥楼揵驮佛所得深法清净决定。其事云何。答言。王子。是法无色无受想行识。无阴界入。无有五欲。亦无欲心。弥楼揵驮佛。得是深法清净决定。为众生说。尔时王子复问天言。我等可得闻。是法不可得。解知如说行不。天言。王子。汝能一心勤行精进得之不难。富楼那尔时王子即作是念。今是天神开悟我意我当出家求是深法。即诣父母。头面作礼。白父母言。我今欲于弥楼揵驮佛法中出家为道。父母报言。汝今何用舍我出家。今诸道人于佛法中白衣无异。尔时父母。以偈答言</p>
<p>　今诸比丘众　　放逸受五欲</p>
<p>　耕种行贩卖　　白衣无有异</p>
<p>　贫穷多苦恼　　不能自活者</p>
<p>　如是诸人等　　求活故出家</p>
<p>　汝今生王家　　富乐受五欲</p>
<p>　多诸珍宝物　　何用出家为　</p>
<p>陀摩尸利王子。以偈答父母言</p>
<p>　我不求荣位　　若得当舍离</p>
<p>　我今唯欲求　　佛法深净戒</p>
<p>　有天开悟我　　劝进我出家</p>
<p>　佛所说深法　　我冀当得知</p>
<p>　我闻天所说　　心中大欢喜</p>
<p>　佛法今欲灭　　我当助护持　</p>
<p>父母以偈答陀摩尸利言</p>
<p>　深经已灭尽　　无有持诵者</p>
<p>　汝今当何从　　得闻佛深法</p>
<p>　若于四众中　　有诵深义者</p>
<p>　汝先从彼受　　然后可出家　</p>
<p>陀摩尸利。以偈答父母言</p>
<p>　我今勤精进　　净戒行头陀</p>
<p>　远处山林中　　求佛深净法　</p>
<p>富楼那。陀摩尸利说此偈已。头面作礼辞行出家。父母默然不能制止。即诣比丘剃除须发着袈裟受戒。以恭敬心问诸比丘。弥楼揵驮佛云何说法教诸弟子。我得闻已当如说修行。富楼那。诸比丘语陀摩尸利比丘言。我等不闻佛所说法。但随和尚诸师所行。汝今亦应行如是法。尔时陀摩尸利比丘。答诸比丘言。汝等必从贫贱出家。是故今者但贵衣食。所行如是白衣无异。汝等今应与我共求佛深净法。时诸比丘以偈。答陀摩尸利比丘言</p>
<p>　我等所为者　　是事皆已得</p>
<p>　衣食极丰足　　免离王使役</p>
<p>　安隐甚快乐　　无敢轻慢者</p>
<p>　白衣时苦恼　　今皆无复有</p>
<p>　是即名涅槃　　第一快安乐</p>
<p>　过是事以外　　我皆不复用</p>
<p>　我等多衣钵　　汤药物甚多</p>
<p>　白衣常给施　　檀越家亦多　</p>
<p>富楼那。尔时陀摩尸利比丘。闻诸比丘说此偈已。心则悲恼涕零啼泣。诣余精舍。复以是事问诸比丘。弥楼揵驮佛云何说法教诸弟子。我得闻已当如说行。诸比丘众亦如是答。尔时陀摩尸利比丘。即便舍离此诸比丘。独入山林幽远之处。精诚一心欲求深法。先时弥楼揵驮佛诸弟子中。有大弟子名为坚牢。修空闲行独住深山。少欲知足心乐远离。所作已办。六通三明。大阿罗汉。亦如我今摩诃迦叶。是坚牢比丘。所住深山石窟壁上。书此偈言</p>
<p>　生死不断绝　　贪欲嗜味故</p>
<p>　养怨入丘冢　　唐受诸辛苦</p>
<p>　身臭如死尸　　九孔流不净</p>
<p>　如厕虫乐粪　　愚贪身无异</p>
<p>　忆想妄分别　　则是五欲本</p>
<p>　智者不分别　　五欲则断灭</p>
<p>　邪念生贪着　　贪着生烦恼</p>
<p>　正念无贪着　　余烦恼亦尽　</p>
<p>富楼那。坚牢比丘石窟壁上书此四偈。陀摩尸利比丘经历深山。见此石窟壁上四偈。见已读诵思惟其义。未久之间得五神通。至弥楼揵驮佛本所烧处。到已作礼围绕三匝。结跏趺坐发誓愿言。我不见佛不闻余法不起于此。富楼那。弥楼揵驮佛所说经名八百千门。释提桓因诵持是经。释提桓因知陀摩尸利比丘深心爱法。从忉利天上来下至其所。为说八百千门经。又与四多闻本句七种重句十四门句。陀摩尸利比丘闻已诵持。于诸法中得智慧明。弥楼揵驮佛所说清净应空应离。诸深妙经自然在心。又弥楼揵驮佛为现其身。及比丘众并所。住处。精舍床榻大会四众。天龙夜叉揵闼婆阿修罗迦楼罗紧那罗摩睺罗伽人非人等。一切众会悉令得见。陀摩尸利比丘。于诸法中得智慧眼。从坐处起渐渐游行。还至本国到父母所。为说清净应空应离诸深妙经。称扬赞佛法众功德。富楼那。尔时陀摩尸利比丘。父母宫人大臣官属。闻是法已信心恭敬。语陀摩尸利比丘言。唯愿大德济度我等。得于弥楼揵驮佛法中出家。富楼那。尔时八万四千人俱。随逐国王及王夫人一时出家。出家之后。皆号陀摩尸利语诸比丘众。富楼那。是陀摩尸利比丘。还令弥楼揵驮佛法续复炽盛。使多众生得住其中。是其宿命大慈悲心愿护法故。于是陀摩尸利比丘。从一聚落至一聚落。从城至城从国至国。游行称赞弥楼揵驮佛及弟子功德。又以清净应空应离诸深经法。为诸众生广演解说。尔时陀摩尸利比丘。多为众人供养恭敬。尊重赞叹名闻流布。富楼那。陀摩尸利比丘。如是广益诸众生已后则命终。其诸弟子比丘比丘尼优婆塞优婆夷皆共和合。以一切香木为积供养烧身。共起塔庙纵广十里。以众花香末香涂香璎珞幡盖。供养恭敬尊重赞叹。富楼那。陀摩尸利比丘临命终时。愿还生此阎浮提内。即得随愿生在王家。名为得念。于弥楼揵驮佛后第三百岁法中出家。以其本愿宿命智故。诸门句陀罗尼句自然还得。以得陀罗尼力故。先未闻经能为众生敷演广说。不说前身曾所说者。富楼那。时诸陀摩尸利比丘众中。深智明利厚善根者。闻得念所说诸经。心皆随喜信受恭敬。供养守护得念比丘。其中比丘无有威德钝根者。顽钝闇塞薄善根者。闻得念比丘所说新法。不信不受违逆说过。作是言。如是等经。我等不从和上诸师所闻。本亦不从陀摩尸利大师所闻。富楼那。其中深智依止义者不随语言。以依义故心不违逆。不违逆故则护弥楼揵驮佛法。恭敬守护得念比丘。富楼那。尔时比丘比丘尼优婆塞优婆夷。有八十那由他人。随顺得念比丘所说经法。富楼那。时陀摩尸利诸弟子众。别为二部。一名陀摩尸利诸比丘众。二名得念诸比丘众。得念比丘。不说我是陀摩尸利。所以者何。陀摩尸利比丘。人皆谓得阿罗汉道非是菩萨。若自说者人则疑惑。得念比丘。人皆知是菩萨非阿罗汉。富楼那。得念比丘如是广利诸众生已后复命终。诸弟子众。以一切香木为积供养烧身。四众普集。为欲供养大师菩萨。共起塔庙纵广五里。以众香花末香涂香璎珞幡盖。供养恭敬尊重赞叹。富楼那。得念比丘临命终时。还复愿生此阎浮提。随愿得生大长者家。名为耶舍。以本愿故得识宿命。于弥楼揵驮佛第四百岁。始年七岁出家为道。得诸陀罗尼。陀罗尼力故。能为人说所未闻经。于是得念诸比丘众。陀摩尸利诸比丘众其中厚善根者。得闻耶舍所说诸法。心大欢喜皆得法乐。富楼那。是诸比丘。依止于义不随语言。是故闻耶舍比丘闻所未闻应空深经。合第一义信受不逆。能受持诵如所说行。富楼那。中有比丘。顽钝闇塞薄善根者。从耶舍比丘闻所未闻。所未合第一义应空深经。不信不受违逆毁坏。而作是言。如是法者。我等不从和尚诸师所闻。亦复不从得念菩萨大师所闻。富楼那。诸从耶舍比丘。闻法欢喜心信受者。皆为陀摩尸利比丘。得念比丘等。憎嫉轻慢不听住止。不共读诵讲说经法。反更谤言。此非佛法非大师教。富楼那。尔时耶舍比丘。广宣流布弥楼揵驮佛法。从一聚落至一聚落。为众生说多所饶益。教化八十亿那由他人。发阿耨多罗三藐三菩提心。耶舍比丘所饶益如是后复命终。其诸随逐耶舍比丘有七万人。为耶舍比丘起七万塔。以众香花涂香末香璎珞幡盖。供养恭敬尊重赞叹。富楼那。耶舍比丘临命终时。还复愿生此阎浮提。命终之后即得随愿复生王家。生时诸天发大声言。今王所生多益众生。即随此声字为导师。至年十四。于弥楼揵驮佛法第五百岁出家学道。是导师比丘广诵经书。多闻深入文词清辩善巧说法。富楼那。是导师比丘。从一聚落至一聚落。从城至城从国至国。流布弥楼揵驮佛法多所饶益。尔时陀摩尸利得念耶舍诸比丘众。皆来合集造诣导师欲共毁破。尔时导师比丘知诸比丘来。作是言。汝诸比丘问难何事。以何事问。云何而问。诸比丘等闻是语已。忧愁不乐默不能答。不能障碍导师比丘。富楼那。随此菩萨寿命在世佛法炽盛。随其终后佛法则灭。是导师比丘末后恶世法欲灭时。从一聚落至一聚落。从城至城从国至国。为多众生敷说清净应空深经。化八百万人。令发阿耨多罗三藐三菩提心。是人命终皆生天上。富楼那。是导师比丘所益如是。今夜命终明日夜法灭。富楼那。弥楼揵驮佛法灭故。诸深清净应空经法皆悉灭尽。富楼那。如是菩萨摩诃萨。以是深经守护佛法。能自具足善根福德。富楼那。是导师菩萨命终之后。即生彼土上方第十世界。时彼佛号善眼多陀阿伽陀阿罗诃三藐三佛陀。即复出家。宿世善根福德因缘。深慧明利辩才无尽捷利无碍。是导师比丘。于善眼佛法中。八万四千岁修诸善法。命终更生值第二佛。号日增肩。于是佛所出家修集善根。求阿耨多罗三藐三菩提。命终之后还生此土。复值后佛。号不空行多陀阿伽陀阿罗呵三藐三佛陀。于佛法中复行出家。七万岁中勤修善根。求阿耨多罗三藐三菩提。时名首罗不空行。佛授其记言。我灭之后。是首罗比丘当得作佛。号无碍眼多陀阿伽陀阿罗呵三藐三佛陀。富楼那。菩萨成就是第三法。能得具足一切功德。尔时世尊。欲明了此义。而说偈言</p>
<p>　菩萨闻甚深　　清净决定法</p>
<p>　身自能安住　　亦复教余人</p>
<p>　世间不得底　　菩萨而不没</p>
<p>　住于净戒中　　广利诸众生</p>
<p>　本事及譬喻　　示众以佛道</p>
<p>　诸佛之所说　　此是决定法</p>
<p>　菩萨能行利　　亦能利众生</p>
<p>　守护诸佛法　　教众以菩提</p>
<p>　众生如法事　　菩萨皆为作</p>
<p>　教众以佛道　　是则近菩提</p>
<p>　护持诸佛道　　亦广利众生</p>
<p>　诸天龙鬼神　　大人所敬养</p>
<p>　是故闻清净　　诸空深妙法</p>
<p>　一心应思求　　是则智增长　</p>
<p>复次富楼那。菩萨摩诃萨具足诸行。诸行具故则能具足善根福德。何等为行。富楼那。菩萨亲近善知识。行布施持戒忍辱精进禅定智慧方便。何等为菩萨善知识。菩萨所从闻如是经。及教化方便。诸佛阿罗汉。及有深心求佛道菩萨。皆名菩萨善知识。菩萨成就此第四法。则能具足一切功德。尔时世尊。以偈颂曰</p>
<p>　我说诸菩萨　　所当应行法</p>
<p>　施已心欢喜　　无有诸悔恨</p>
<p>　云何为欢喜　　谓乐悉遍身</p>
<p>　常以此喜心　　而行菩萨道</p>
<p>　菩萨所布施　　回向于菩提</p>
<p>　饶益诸众生　　自利无有量</p>
<p>　若见有乞者　　心生于佛想</p>
<p>　念是人今来　　施遗我佛道</p>
<p>　我因于是人　　得净佛国土</p>
<p>　是人示我佛　　教化我佛道</p>
<p>　我今值此人　　快得大吉利</p>
<p>　欢乐遍满身　　更不乐余事</p>
<p>　若有人来诣　　遥见而问讯</p>
<p>　仁者须何物　　我当尽相与</p>
<p>　若言无所须　　菩萨亦欢喜</p>
<p>　为欲教化我　　故言无所须</p>
<p>　此贤以所乐　　少欲知足法</p>
<p>　今来开悟我　　使得菩提缘</p>
<p>　我今因此人　　复得教以法</p>
<p>　汝言无所须　　是语为善哉</p>
<p>　若言须此物　　以是可与我</p>
<p>　菩萨若有者　　欢喜言汝取</p>
<p>　若行布施已　　于后无所悔</p>
<p>　以念佛道故　　心常得欢喜</p>
<p>　布施已回向　　众生皆有分</p>
<p>　普令无所乏　　尽使得知足</p>
<p>　若行菩萨道　　众生闻我名</p>
<p>　自然知止足　　不生悭贪心</p>
<p>　今我国众生　　顺道皆知足</p>
<p>　舍诸五欲着　　皆乐行出家</p>
<p>　如是无量行　　以施而回向</p>
<p>　愿常行布施　　众生亦效我</p>
<p>　菩萨行布施　　以慈覆众生</p>
<p>　一切诸世间　　无有如是乐</p>
<p>　如大富长者　　多财饶珍宝</p>
<p>　唯正有一子　　积年久远行</p>
<p>　长者闻子还　　欢乐遍满身</p>
<p>　久别而今归　　便若如更生</p>
<p>　菩萨见乞人　　其心大欢喜</p>
<p>　长者欢喜分　　十六不及一</p>
<p>　若得施行已　　心则大欢喜</p>
<p>　慈心所生乐　　此乐无有比</p>
<p>　如王治罪人　　敕使支节解</p>
<p>　杀者将杀处　　举刀垂当下</p>
<p>　王恕赐荣位　　是人大欢喜</p>
<p>　犹不及菩萨　　施贫得欢乐</p>
<p>　菩萨行道时　　不求于福田</p>
<p>　有乞则便与　　故得大欢乐</p>
<p>　菩萨若值佛　　罗汉辟支佛</p>
<p>　敬心知难遇　　故往供养施</p>
<p>　菩萨有威德　　明利心调顺</p>
<p>　乐功德求道　　供养佛及众</p>
<p>　不以深恭敬　　奉事诸天神</p>
<p>　唯除于诸佛　　及诸佛弟子</p>
<p>　若有辟支佛　　自然得涅槃</p>
<p>　亦行而供养　　有是诸功德</p>
<p>　菩萨亦能知　　福田善不善</p>
<p>　世间诸智者　　不敬恶外道</p>
<p>　安住持戒品　　慈心覆众生</p>
<p>　精进无有比　　忍智多闻广</p>
<p>　行是诸功德　　于世为高尊</p>
<p>　能证佛菩提　　转无上法轮</p>
<p>　菩萨能修行　　如是上四法</p>
<p>　一切诸善根　　悉皆现在前</p>
<p>　无量亿数劫　　所修诸功德</p>
<p>　悉皆摄入此　　所行菩萨道</p>
<p>　是故诸菩萨　　应常修慈心</p>
<p>　出家处山林　　乐在空闲处</p>
<p>　常求诸清净　　甚深决定法</p>
<p>　具足菩萨行　　以此自增长　</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>