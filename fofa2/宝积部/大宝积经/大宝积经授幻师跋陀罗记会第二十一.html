<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第八十五</p>
<p>　　　　大唐三藏菩提流志奉　诏译</p>
<p>　　授幻师跋陀罗记会第二十一</p>
<p>如是我闻。一时佛在王舍城耆阇崛山中。与大比丘众千二百五十人俱。皆阿罗汉众所知识。菩萨摩诃萨五十人。得大神通变现自在。证无生忍及陀罗尼。其名曰师子菩萨。师子慧菩萨。妙栴檀菩萨。调御菩萨。大调御菩萨。光胜菩萨。光现菩萨。光威菩萨。光严菩萨。明觉菩萨。众上菩萨。调御众生菩萨。及贤劫中一切菩萨。弥勒菩萨摩诃萨。文殊师利法王子等。而为上首。复有四大天王释提桓因。娑婆世界主大梵天王。并诸无量天龙夜叉阿修罗乾闼婆紧那罗摩睺罗伽等众所围绕。如来世尊大名称故普闻世间。所谓如来应供正遍知明行足善逝世间解无上士调御丈夫天人师佛世尊。一切知者。一切见者。成就十力四无所畏。四无碍解。十八不共法。大慈大悲。五眼具足。记说神变。教诲神变。神通神变。皆悉圆满。能以三千大千世界大地城邑草木丛林须弥山等大海江河诸天宫殿。置一毛端令住虚空。或经一劫。或过一劫。随念所期而不倾动。时王舍城国王大臣。婆罗门居士。一切人民。皆于如来深生尊重。以诸上妙饮食衣服卧具汤药恭敬供养。于彼城中有一幻师名跋陀罗。善闲异论工巧咒术。于诸幻师最为上首。摩竭提国。唯除见谛之人及于正信优婆塞优婆夷等。诸余愚人皆被幻惑无不归信。时彼幻师。闻于如来功德名称。便生是念。今此城中一切众生。悉皆于我生尊重心。唯有瞿昙沙门犹未信伏。我今应当往彼较试。彼若归我。摩竭提人必皆于我倍加恭敬。时彼幻师。宿殖善缘成熟时至。及由世尊威德力故。从王舍城往耆阇崛山。睹佛光明踰百千日。面轮严好犹如满月。身相圆满如尼拘陀树。毫相清净如摩尼光。其目绀色如青莲花。乃至梵天无能见顶。以六十种清净音声为众说法。而此幻师虽睹如来威德特尊犹怀邪慢。复更念言。我今应当试验于彼。若是一切知见之者应知我意。作是念已。前礼佛足。而作是言。愿于明日受我微供</p>
<p>尔时世尊观彼幻师及王舍城诸众生等根熟时至。为成熟故默然受请。时彼幻师。既见世尊受其请已。复作是念。今此瞿昙不识我意。定知非是一切智人。即便辞退作礼而去。尊者目连。时在会中既睹斯事。前白佛言。此跋陀罗欲于如来及比丘众有所欺诳。唯愿世尊勿受其请。佛告目连。莫作是念。然贪嗔痴能为诳惑。我于是事久已断灭。证得诸法本无生故。我于长劫安住正行。何有人能欺诳我者。汝今当知。彼之所作非真幻化。如来所作是真幻化。所以者何。现证诸法皆如幻故。假使一切诸众生类。皆成幻术如跋陀罗。比于如来百分千分。乃至算数譬喻所不能及。复告目连。于意云何。彼之幻师颇能变现三千大千所有世界令严饰不。答言不也。目连当知。我今能于一毛端中。变现庄严恒沙世界。犹未尽于如来神力。目连当知。有大风轮名为碎坏。彼能破坏三千世界。复有风轮名毗岚婆。能坏世界。复能成立。复有风轮名为鼓动。彼风常能旋转世界。复有风轮名为安住。彼风能行有顶之处。复有风轮名为飘散。彼能飘散须弥山王及黑山等。复有风轮名为猛焰。劫火烧时能飘猛焰上至梵天。复有风轮名为止息。劫火烧时彼能止息劫火所烧。复有风轮名为清凉。能使一云普覆三千大千世界。复有风轮名为遍霔。劫火烧时普于世界降霔大雨。复有风轮名为干竭。劫水漂时能令彼水悉皆枯涸。如是风轮我若具说穷劫不尽。目连当知。于意云何。此之幻师能于如是诸风轮中暂安住不。答言不也。佛言目连。如来能于如是风轮。行住坐卧得无摇动。又复能以如是风轮内芥子中。现诸风轮所作之事。然于芥子无增无损。而诸风轮不相妨碍。目连当知。如来成就幻术之法无有限极</p>
<p>尔时尊者大目干连。及诸大众。闻于如来作是说时。生希有心顶礼佛足。同声唱言。我等今者遇大威德神通导师获大饶益。若有得闻如来世尊如是神力深生信解。此人必当获大善利发于阿耨多罗三藐三菩提心。时彼幻师即于其夜。诣王舍城于最下劣秽恶之处。化作道场宽广平正。缯彩幡盖种种庄严。散诸花香覆以宝帐。复现八千诸宝行树。其宝树下一一皆有师子之座。无量敷具悉皆严好。为欲供养诸比丘故。而复化为百味饮食。并现五百给侍之人。服以白衣。饰以严具。作是化已。时四天王来至会中。告幻师言。汝于明日为供如来。化作如是无量严具。由是因缘获大功德。我今为欲助于汝故。供养如来。于此化为第二道场颇能听不。时彼幻师闻是语已。生奇特心即便听许。于是四王。即便变现无量殊妙庄严之具。倍于幻师幻化之事。时天帝释。复与三万诸天子等。来诣道场语幻师言。我今亦欲因汝供养庄严道场。幻师惊悚又便听许。于是天帝为如来故化作堂宇。犹如三十三天殊胜之殿。又复化作波利质多。俱鞞陀罗。天妙树等。次第行列。幻师尔时见斯事已。嗟叹惊悔欲摄所化。尽其咒术幻化之事宛然如故。便自思念。此为甚奇。我从昔来于所变化隐现从心。而于今时不能隐没。必由为彼如来故然。时天帝释知彼心念。告幻师言。汝于今者为如来故。庄严道场无能隐没。以是当知。若复有人于如来所。乃至发于一念之心。由斯善本。毕竟能作般涅槃因。彼闻天帝作如是说。心甚欢喜过夜分已。往如来所。白言世尊。我于今时营办已讫愿垂哀愍</p>
<p>尔时世尊于晨朝时着衣持钵。与诸大众恭敬围绕。入王舍城赴彼幻师道场之所。摩竭提国外道梵志婆罗门等。咸愿如来为于幻师之所幻惑。为欲见故皆来集会。诸比丘比丘尼。优婆塞优婆夷。乐欲见闻如来神变及师子吼。亦皆集会。尔时如来以佛神力。令彼幻师帝释四王。各见世尊在于已所庄严之处。彼时幻师既见是已舍于憍慢。前礼佛足。白言世尊。今于如来悔过发露。我先于佛妄生欺诳。幻化种种庄严之事。后虽渐悔无能隐没。尔时世尊告幻师言。一切众生及诸资具皆是幻化。谓由于业之所幻故。诸比丘众亦是幻化。谓由于法之所幻故。我身亦幻智所幻故。三千大千一切世界亦皆是幻。一切众生共所幻故。凡所有法无非是幻。因缘和合之所幻故。汝今应以幻化饮食随次而行。时彼幻师。与四天王释提桓因。并来眷属。及所幻化给侍人等。即持饮食施佛及僧。同会众人悉皆充足。尔时摩诃迦叶而说偈曰</p>
<p>　知食是幻化　　受者亦复然</p>
<p>　了此平等时　　乃名为净施　</p>
<p>大目干连曰</p>
<p>　知座是幻化　　坐者亦复然</p>
<p>　了此平等时　　乃名为净施　</p>
<p>舍利弗曰</p>
<p>　如化给侍人　　受者心亦然</p>
<p>　施者能如是　　乃名为净施　</p>
<p>须菩提曰</p>
<p>　勿以施为施　　勿以受为受</p>
<p>　施者能如是　　乃名为净施　</p>
<p>阿难陀曰</p>
<p>　所施如虚空　　受者不可得</p>
<p>　远离于身心　　其施最清净　</p>
<p>光幢菩萨曰</p>
<p>　譬如彼幻师　　幻化庄严事</p>
<p>　诸法皆如是　　愚人不觉知　</p>
<p>光严菩萨曰</p>
<p>　如座及诸树　　皆幻心所为</p>
<p>　幻心与虚空　　何有少差别　</p>
<p>师子菩萨曰</p>
<p>　野干未曾闻　　师子所哮吼</p>
<p>　其心无所惧　　嗥叫林树间</p>
<p>　适闻师子声　　藏窜而无所</p>
<p>　幻师亦如是　　不对如来前</p>
<p>　常于外道中　　自赞超过佛</p>
<p>　幻师虽造作　　幻术有其边</p>
<p>　如来所成就　　幻术无穷尽</p>
<p>　一切诸天魔　　莫能知边际　</p>
<p>师子慧菩萨曰</p>
<p>　了知给侍人　　饮食并食者</p>
<p>　一切皆幻化　　善施无过上　</p>
<p>弥勒菩萨曰</p>
<p>　如火得苏油　　展转而增盛</p>
<p>　世尊对幻师　　幻化亦如是　</p>
<p>文殊师利菩萨曰</p>
<p>　此会众善事　　如本未曾为</p>
<p>　一切法皆然　　常等于前际　</p>
<p>尔时世尊为欲成熟彼幻师故。化一长者入于会中。谓幻师曰。汝今于此欲何所作。幻师答言。我为供养沙门瞿昙设诸饮食。长者告言。莫作是说。如来今者与诸比丘。在阇王宫受供而食。佛神力故。令彼幻师见于如来与诸比丘在彼而食。又复化作第二长者。谓幻师言。汝何所作。幻师答言。我为供养沙门瞿昙。长者复言。莫作是说。如来今者与诸比丘。在于梵志里巷之中巡行乞食。佛神力故。令彼幻师还见如来与诸圣众在里巷中巡行乞食。又复化作第三长者。告幻师言。如来今者在彼医王耆婆园中。为诸四众宣说妙法。佛神力故。令彼幻师皆见如是。次复化作释提桓因。来诣幻师而复告言。如来今在三十三天为众说法。彼时幻师复见如来。在天众中演诸法要。尔时幻师复于林树花叶之间。及诸一切师子座上。并王舍城里巷垣墙。室宅堂殿及诸胜处。皆见如来具诸相好。亦于一切诸如来所。自见己身悔过发露。彼时幻师。唯见佛身余无所见。欢喜踊跃。而便获于念佛三昧。从三昧起合掌向佛。而说偈言</p>
<p>　我昔于阎浮　　幻化无过上</p>
<p>　今比佛神通　　无能及少分</p>
<p>　由是方了知　　诸佛难思力</p>
<p>　随心能变现　　化佛如恒沙</p>
<p>　所见诸如来　　皆具于相好</p>
<p>　愿尊为显示　　何者是真佛</p>
<p>　于此诸如来　　我欲修供养</p>
<p>　愿尊为我说　　何者为胜果</p>
<p>　若人于佛所　　不生尊重心</p>
<p>　如是诸凡夫　　退失于安乐</p>
<p>　今于世尊前　　发露先所犯</p>
<p>　妄试如来罪　　永愿灭无余</p>
<p>　梵释并大众　　愿皆证知我</p>
<p>　为度诸群生　　今发菩提心</p>
<p>　以智慧光明　　觉悟于世间</p>
<p>　施与甘露法　　悉皆令充满</p>
<p>　若人于佛所　　见如是神变</p>
<p>　及闻悦意言　　胜行无碍智</p>
<p>　何有明慧者　　不发菩提心</p>
<p>　愿示菩提道　　及遍清净行</p>
<p>　何等为修行　　二乘不能入</p>
<p>　云何所行处　　尊重而供养</p>
<p>　云何具威仪　　及离诸疑悔</p>
<p>　云何于多闻　　无厌修坚实</p>
<p>　云何为人说　　令乐于正法</p>
<p>　无希利养心　　及善知恩报</p>
<p>　云何于众生　　常为不坏友</p>
<p>　云何近善友　　舍离恶知识</p>
<p>　云何值诸佛　　供养心无倦</p>
<p>　云何为学处　　尊重及清净</p>
<p>　云何定种姓　　成就如理心</p>
<p>　及舍不如理　　具足正思惟</p>
<p>　云何无怯弱　　不为魔所摄</p>
<p>　思惟于义理　　不舍诸众生</p>
<p>　云何不应舍　　不取而摄取</p>
<p>　得入于正行　　具足善方便</p>
<p>　云何修慈悲　　成就诸神通</p>
<p>　证于无碍辩　　及得陀罗尼</p>
<p>　云何获法忍　　清净之辩才</p>
<p>　当舍应舍法　　得入甚深义</p>
<p>　云何于誓愿　　一切皆圆满</p>
<p>　于诸波罗蜜　　而得不退转</p>
<p>　我于如是法　　当愿勤修行</p>
<p>　唯愿大悲尊　　为我广宣说　</p>
<p>尔时世尊以偈答曰</p>
<p>　若了一切法　　皆同于幻化</p>
<p>　是人则能现　　百亿诸佛身</p>
<p>　往于俱胝刹　　度脱诸众生</p>
<p>　譬如跋陀罗　　无色现众色</p>
<p>　不生亦不灭　　无住无去来</p>
<p>　世尊变化身　　及与比丘众</p>
<p>　亦无有生灭　　乃至于涅槃</p>
<p>　此皆是如来　　不思议神变</p>
<p>　亦如幻化者　　现象马军阵</p>
<p>　迷惑诸众生　　妄见为真实</p>
<p>　如是象马军　　无性亦无生</p>
<p>　诸佛无色相　　无去亦无来</p>
<p>　住于我见人　　妄生于佛想</p>
<p>　不应以色相　　种族及生处</p>
<p>　乃至梵音声　　而欲观如来</p>
<p>　亦难以心识　　分别于诸佛</p>
<p>　诸佛法性身　　超过于三世</p>
<p>　自性离诸相　　不堕于法数</p>
<p>　所现诸如来　　自性无生起</p>
<p>　亦无蕴界处　　住于无所依</p>
<p>　如是佛法身　　非五眼能见</p>
<p>　若谓我见佛　　是则不能见</p>
<p>　以无见为见　　如空中鸟迹</p>
<p>　如汝所见佛　　及余未见者</p>
<p>　平等如虚空　　一相无差别</p>
<p>　戒定慧解脱　　及解脱知见</p>
<p>　一切诸如来　　功德无差别</p>
<p>　皆住于空性　　于法无所著</p>
<p>　一切皆幻化　　无性亦无生</p>
<p>　供养一如来　　则供于多佛</p>
<p>　诸佛之法身　　平等无差别</p>
<p>　如是一切佛　　咸能生福利</p>
<p>　普施诸如来　　皆获于大果</p>
<p>　同证于平等　　清净之法性</p>
<p>　是故诸如来　　无种种差别</p>
<p>　如汝先所问　　何者为真佛</p>
<p>　当舍散乱心　　谛听我宣说</p>
<p>　应住正念慧　　观察于诸法</p>
<p>　一切皆无生　　妄见为真实</p>
<p>　色相若有生　　则应亦有灭</p>
<p>　是故诸如来　　毕竟无有生</p>
<p>　彼亦非己生　　亦无有散灭</p>
<p>　由是观如来　　以无见为见</p>
<p>　如汝所见佛　　不依止方所</p>
<p>　一切诸凡夫　　皆依于五蕴</p>
<p>　应当于彼蕴　　如佛而观察</p>
<p>　诸佛及诸法　　乃至于众生</p>
<p>　以无相为相　　无有依止者</p>
<p>　若作是观察　　速证于菩提</p>
<p>　诸法皆非有　　由妄分别生</p>
<p>　因缘体性空　　离作者性故</p>
<p>　如是能了达　　因缘作者空</p>
<p>　彼则能了知　　离染清净法</p>
<p>　以清净法眼　　得见诸如来　</p>
<p>时彼幻师闻是说已得顺法忍。五千众生发阿耨多罗三藐三菩提心。二百菩萨证无生忍。尔时世尊饭食已讫。欲满幻师所施愿故。复说偈言</p>
<p>　能于所施物　　施者及受人</p>
<p>　等无分别心　　是则施圆满　</p>
<p>尔时阿难白佛言。世尊。我等愿于如来以佛神力加持幻师。今所施设庄严之事。于七日中令不隐没。是时如来为众请故。令彼幻师幻化道场。满足七日严饰如故。尔时如来与诸比丘及大菩萨。天龙夜叉乾闼婆等恭敬围绕。还耆阇崛山为众说法。尔时幻师复往佛所顶礼佛足。右绕三匝却住一面。而白佛言。世尊。愿为演说诸菩萨道。勤修行者速当得至菩提道场。佛言。谛听善思念之。当为汝说。幻师白言。唯然世尊。愿乐欲闻。佛言善男子。有四种法。是菩萨道。若能修行速当得至菩提道场。云何为四。一者于菩提心永不退失。二者于诸众生常无弃舍。三者一切善根求无厌足。四者护持正法起大精进。善男子。菩萨复有四法遍清净行。云何为四。一者律仪清净。二者意乐清净。三者智慧清净。四者受生清净。复有四法。唯菩萨行。非彼二乘之所能入。云何为四。一者修习禅定而不随生。二者于甚深义心能简择。三者于诸众生起大悲心。四者种种辩才演法无碍。复有四法所行之处。云何为四。一者乐住闲寂。二者厌于愦闹。三者于诸众生起大慈心。四者能了诸行无有去来。复有四法尊重供养。云何为四。一者不惜身命。二者心常欢悦。三者舍离憍慢。四者如说修行。复有四法威仪具足。一者知时。二者知处。三者寂静。四者真实</p>
<p>复有四法能离疑悔。云何为四。一者于恶作事应预防护。二者于诸智人当乐亲近。三者于所闻义常善思惟。四者不以慈心不举他过。复有四法多闻无厌。云何为四。一者增长自他正智慧故。二者于他疑惑能断除故。三者于佛正法能摄受故。四者于诸如来赞无尽故。复有四法多闻坚实。云何为四。一者闻正法已能善解了。二者闻正法已不作诸恶。三者闻正法已为他开示。四者闻正法已回向菩提。复有四法说法利益。云何为四。一者常受他人香味饮食。二者恒受衣服种种供养。三者令魔眷属势力羸弱。四者诸天护持魔不得便。复有四法令他信乐所说之法。云何为四。一者心少欲故。二者常知足故。三者语柔软故。四者身顺法故。复有四法能演正法无有希望。云何为四。一者于生死中恒怀怖畏。二者不求世间利养亲友。三者于诸众生常生拥护。四者于诸圣种而能修习。复有四法知恩报恩。云何为四。一者劝诸众生趣菩提故。二者知所作业不失坏故。三者慈爱众生如己身故。四者善能修行菩萨事故。复有四法于诸众生为不坏友。云何为四。一者能被忍辱大甲胄故。二者福利众生不求报故。三者于大悲心常不退故。四者虽多恼害亦不舍故。复有四法于诸善友应当亲近。云何为四。一者成就善巧方便。二者成就殊胜意乐。三者成就菩萨正行。四者成就劝赞菩提。复有四法于诸恶友应当舍离。云何为四。一者赞说二乘。二者令退菩提。三者增长恶法。四者损坏诸善。复有四法得值诸佛。云何为四。一者恒以一心专念佛故。二者称赞如来诸功德故。三者所受律仪遍清净故。四者以胜意乐发弘愿故。复有四法供养诸佛心无懈惓。云何为四。一者应自庆快我今供养最上福田。二者由我供养一切众生亦当供养。三者因供养已于菩提心当得坚固。四者睹于如来三十二相善根增长。复有四法于诸学处生尊重心。云何为四。一者超过恶道。二者得生善趣。三者尊重如来。四者圆满诸愿。复有四法所应学处。云何为四。一者于菩提心常不舍离。二者于诸众生心行平等。三者于波罗蜜精进修行。四者闻无量法不生恐怖。复有四法学处清净。云何为四。一者不造诸恶。二者深解空性。三者不谤诸佛。四者灭坏诸见。复有四法三昧种姓。云何为四。一者离愦闹故。二者乐寂静故。三者心无乱故。四者善根增故。复有四法如理之心应当成就。云何为四。一者所修善法回趣菩提。二者心常宴寂无有执着。三者于解脱门常勤修习。四者曾不求证二乘涅槃。复有四法不如理心应当舍离。云何为四。一者于诸生死有所怖畏。二者于所修行不生信受。三者于秘密教不求胜解。四者于诸善根而不修习。复有四法正思惟心应善修学。云何为四。一者菩萨乃至为一众生。于无量劫受生死苦。二者应先了知一切众生根性差别。而为说法令舍烦恼。三者应当断一切恶。修一切善。降伏魔军。证于阿耨多罗三藐三菩提。四者当为三千大千世界无量众生。以一梵音演诸法要。复有四法无怯弱心魔不能摧。云何为四。一者观一切法犹如幻化。二者常与如理正智相应。三者于一切法无所分别。四者于一切相无所执着。复有四法思惟于义。云何为四。一者知一切法从因缘生。二者知无少法名为起者。三者知缘生法彼即无起。四者知法无生亦无灭坏。复有四法不舍众生。云何为四。一者不舍弘愿。二者忍于疲苦。三者不惜身命。四者恒修四摄。复有四法不应舍离。云何为四。一者于诸布施而不舍离。二者成熟众生而不舍离。三者常自觉察而不舍离。四者增长他善而不舍离。复有四法常应摄受。云何为四。一者微少善根亦当修习。二者增长他善心无懈怠。三者闻说施戒则能信受。四者不求一切利养名誉。复有四法入于正行。云何为四。一者成就通智。二者住大三昧。三者修习空性。四者无所执着。复有四法善巧方便。云何为四。一者菩萨于诸发心。以菩提心而为上首。乃至烦恼犹令顺趣无上菩提。何况发起诸善心等。二者观诸众生乃至住于邪见之者皆为法器。三者了知诸法无有自性。四者修习解脱于三昧门无执着想。复有四法修大慈心。云何为四。一者修大慈心救护众生。二者修大慈心度脱众生。三者修大慈心觉悟众生。四者修大慈心为令众生入涅槃故。复有四法修大悲心。云何为四。一者修大悲心为令众生离诸恶道住善趣故。二者修大悲心为令众生舍诸恶行习善法故。三者修大悲心为令众生离于小乘入大乘故。四者修大悲心为令众生离于生死得涅槃故。复有四法成就神通。云何为四。一者不惜身命无爱恋故。二者了一切法如幻化故。三者于诸众生起尊重故。四者修奢摩他无散乱故。复有四法得无碍辩。云何为四。一者随顺于义不随于文。二者随顺于法不随于人。三者了达诸法离于文字。四者依了文字演说无尽。复有四法得陀罗尼。云何为四。一者于诸多闻无有厌足。二者于多闻者恭敬供养。三者以种种名说真实义。四者随秘密教能正趣入。复有四法能得法忍。云何为四。一者多修胜解。二者无有退转。三者资粮圆满。四者精勤无倦。复有四法得净辩才。云何为四。一者于说法人无所违逆。二者尊重法师恭敬听受。三者不以多闻而自憍慢。四者于少闻者不生轻贱。复有四法应当舍离。云何为四。一者于贪嗔痴应当舍离。二者于声闻乘应当舍离。三者于缘觉乘应当舍离。四者于善法相应当舍离。复有四法入甚深义。云何为四。一者于有为法深达缘起。二者于秘密义能正了知。三者于诸法性深生正解。四者于一切法了达空义。复有四法令愿圆满。云何为四。一者尸罗清净。二者净除恶业。三者无有谄诳。四者增长善根。复有四法。于诸波罗蜜而得不退转。云何为四。一者以善巧方便能于一波罗蜜遍通诸波罗蜜。二者以善巧方便随了一众生遍了一切众生。三者以善巧方便证于一法清净遍证一切诸法清净。四者以善巧方便了知一佛。遍能了知一切诸佛。何以故。由于法性无差别故</p>
<p>佛说如是。菩萨四法门时。幻师跋陀罗。证无生忍心怀踊悦。即升虚空其身去地七多罗量。尔时世尊熙怡微笑。从其面门放无量光。其光普照诸佛世界。还于如来顶上而没。尔时尊者阿难。作是念言。如来应正等觉。现此微笑非无因缘。即从座起。偏袒右肩。右膝着地。合掌向佛。以偈问曰</p>
<p>　普闻三界遍知尊　　威德智处难思者</p>
<p>　已达菩提功德岸　　今现微笑有何缘</p>
<p>　十方五趣诸众生　　心行种性上中下</p>
<p>　如来于彼悉能了　　今现微笑有何缘</p>
<p>　人天八部诸大众　　所出种种妙音声</p>
<p>　比于如来清净音　　乃至不及歌罗分</p>
<p>　世尊光明遍十方　　普照无量诸佛刹</p>
<p>　日月摩尼梵天光　　无有能比如来者</p>
<p>　已了性空甚深法　　无我无人及众生</p>
<p>　有无二边皆舍离　　善知三际如水月</p>
<p>　今谁趣于最上乘　　绍继如来法种性</p>
<p>　生于广大三宝中　　微笑因缘愿宣说</p>
<p>　如来所现微笑光　　为彼诸乘有差别</p>
<p>　于膝于肩而没者　　如斯为彼二乘人</p>
<p>　今者所放无量光　　此光入于如来顶</p>
<p>　天中胜者为何人　　于此佛乘当授记　</p>
<p>尔时世尊告阿难言。汝今见是跋陀罗不。白言已见。佛告阿难。此善男子。过于九万二千劫。于大庄严土善化劫中。当得成佛。号曰神变王如来应正等觉。彼佛国土人民炽盛安隐丰乐。地平柔软如兜罗绵。花果诸树次第行列。幢幡宝盖以为庄严。众乐自鸣妙香充遍。所须饮食应念而至。诸所受用资生之具。如忉利天而无有异。彼国常现种种庄严。是故号为大庄严土。于彼国内一切人民。皆住大乘深信坚固。彼神变王如来。寿十千岁。正法住世满百亿年。临涅槃时。授名称菩萨阿耨多罗三藐三菩提记告言。汝于来世。次当作佛。号一切最胜如来应正等觉。时跋陀罗。闻于如来如是记已。从空而下顶礼佛足。而作是言。我今归命如来应正等觉及法比丘。如是殷勤无量俱胝数百千遍。复作是言。如佛世尊。以于真如无有异故。说一切法不异真如。乃至无有差别。无有缺减。无有分别。无生无作。我今归依亦复如是。尔时尊者阿难。谓跋陀罗言。汝若如佛所说真如而归依者。汝今岂于佛法性中有所得耶。幻师答言。我身即是如来法性。所以者何。我及如来无二无别。一切诸法皆真如故。言真如者。则一切法无差别性。一切众生亦复如是。尊者当知。言无二者无所分别。是为无二。何以故。遍知诸法但有名字是佛智故。尊者阿难前白佛言。奇哉世尊。此跋陀罗。乃有如是智慧辩才。昔以幻化惑乱世间。今时复以智慧惑乱。佛告跋陀罗言。善男子。汝实尔耶。跋陀罗言。如佛所作惑乱之事。我亦如是惑乱世间。所以者何。谓佛世尊于无我中说有众生及寿命者。此于世间是大惑乱。如于如来证菩提已不见少法是生死往来而说生死往来。如我意者唯有如来是大惑乱。佛言善男子。善哉善哉。如汝所说。诸佛如来于无我中乃至无有生死往来。而随世俗说众生等。亦无少法名为涅槃。然为证得涅槃法故说于涅槃。时跋陀罗闻是说已。前白佛言。我愿出家作于比丘。尔时世尊告弥勒菩萨摩诃萨言。汝当与是善男子剃除须发授具足戒。弥勒菩萨承佛教旨即与出家。受于具戒既出家已。复白佛言。世尊。此出家者唯形相耳非真出家。若诸菩萨真出家者。谓离诸相处于三界成熟众生。方可名为真出家也。说是语时五千众生发阿耨多罗三藐三菩提心。皆于诸漏心得解脱。尔时阿难白佛言。世尊。当何名此经。我等云何奉持。佛告阿难。此经名为授幻师跋陀罗记法门。亦名渐证菩提法门。若有众生于未来世欲见如来及为众生作佛事者。当于此经受持读诵广为人说。所以者何。是人则为已见如来。亦已为他施作佛事。是故阿难。若于此经受持读诵流通之者。则为哀愍利乐众生。若欲发趣无上菩提。亦于此经当勤修习。此经能出无上菩提。此经能生无上菩提。是故此经亦复名为出生菩提。若有受持此经典者。当知诸佛止住其身。何况于中如理修行。时跋陀罗复白佛言。世尊。此经亦名发觉善根。何以故。今于佛所得闻是经一切善根皆现前故。佛说是经已。尊者阿难及跋陀罗天人大众阿修罗乾闼婆等。闻佛所说皆大欢喜信受奉行。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 