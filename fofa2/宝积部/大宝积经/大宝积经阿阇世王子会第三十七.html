<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第一百六</p>
<p>　　　　大唐三藏菩提流志奉　诏译</p>
<p>　　阿阇世王子会第三十七</p>
<p>如是我闻。一时佛在王舍城耆阇崛山中。与大比丘众千二百五十人俱。尔时阿阇世王所爱之子名为师子。与其同友五百人俱。皆已趣向阿耨多罗三藐三菩提。各持种种幢幡宝盖。从王舍城往耆阇崛山。到如来所礼拜供养。于是王子。合掌恭敬。而白佛言。唯愿如来。为我宣说诸菩萨行。尔时王子。即说颂言</p>
<p>　云何得端正　　莲花中化生</p>
<p>　云何知宿命　　愿佛为宣说　</p>
<p>尔时如来。了达诸行。究竟彼岸。随问而答。即说颂曰</p>
<p>　忍辱得端正　　施莲花化生</p>
<p>　法施知宿命　　汝当如是解　</p>
<p>王子又问</p>
<p>　云何得成就　　三昧陀罗尼</p>
<p>　凡有所发言　　皆令人信受　</p>
<p>世尊答曰</p>
<p>　修心得三昧　　忍获陀罗尼</p>
<p>　敬重于众生　　发言人信受　</p>
<p>王子又问</p>
<p>　云何得正念　　具足智慧生</p>
<p>　如法而修行　　坚固不可坏　</p>
<p>世尊答曰</p>
<p>　不谄得正念　　巧观智慧生</p>
<p>　尊重所修行　　护法心坚固　</p>
<p>王子又问</p>
<p>　云何成妙相　　具足三十二</p>
<p>　八十随形好　　观者乐无厌　</p>
<p>世尊答曰</p>
<p>　由施得诸相　　行慈获随好</p>
<p>　等心于众生　　观者无厌足　</p>
<p>王子又问</p>
<p>　云何得梵音　　迦陵频伽声</p>
<p>　云何令世间　　见者皆欢喜　</p>
<p>世尊答曰</p>
<p>　诚言获梵音　　迦陵由软语</p>
<p>　离绮言两舌　　见者皆欢喜　</p>
<p>王子又问</p>
<p>　由何等业行　　得生诸佛前</p>
<p>　能请微妙义　　唯愿如来说　</p>
<p>世尊答曰</p>
<p>　于诸法施中　　不曾为障碍</p>
<p>　因此故恒得　　值遇诸如来　</p>
<p>王子又问</p>
<p>　云何离诸难　　而生于善趣</p>
<p>　云何世世中　　性常无放逸　</p>
<p>世尊答曰</p>
<p>　净信离诸难　　持戒生善趣</p>
<p>　由修习于空　　所生无放逸　</p>
<p>王子又问</p>
<p>　云何获神通　　及证宿命智</p>
<p>　能永尽诸漏　　愿佛为开演　</p>
<p>世尊答曰</p>
<p>　施乘得神通　　教授成宿命</p>
<p>　舍离于二边　　由是尽诸漏　</p>
<p>王子又问</p>
<p>　云何净业成　　魔网不能罥</p>
<p>　而于世世中　　为众之所爱　</p>
<p>世尊答曰</p>
<p>　胜解成净业　　精进摧伏魔</p>
<p>　如说而修行　　所生令众爱　</p>
<p>王子又问</p>
<p>　云何得长寿　　获少病之身</p>
<p>　感难坏眷属　　愿牟尼宣说　</p>
<p>世尊答曰</p>
<p>　不害得长寿　　除他忧少病</p>
<p>　诤讼使和安　　得难坏眷属　</p>
<p>王子又问</p>
<p>　云何得财富　　资具无损减</p>
<p>　于世世所生　　成就大威德　</p>
<p>世尊答曰</p>
<p>　不嫉获财富　　无悭资具增</p>
<p>　谦下成尊贵　　有威德自在　</p>
<p>王子又问</p>
<p>　云何获大力　　众魔不能害</p>
<p>　威势常超胜　　唯愿人尊说　</p>
<p>世尊答曰</p>
<p>　恒施上味食　　恐怖令安隐</p>
<p>　由斯得大力　　威势常超胜　</p>
<p>王子又问</p>
<p>　云何得成就　　天眼及天耳</p>
<p>　云何能了知　　种种众生心　</p>
<p>世尊答曰</p>
<p>　施灯感天眼　　奉乐成天耳</p>
<p>　远离于二边　　故获他心智　</p>
<p>王子又问</p>
<p>　云何得净土　　及以众圆满</p>
<p>　获随体圆光　　功德海当说　</p>
<p>世尊答曰</p>
<p>　由愿得净土　　忍力众成就</p>
<p>　施众妙宝帐　　得周遍圆光　</p>
<p>王子又问</p>
<p>　云何所生处　　菩提心不坏</p>
<p>　乃至于梦中　　亦无有忘失　</p>
<p>世尊答曰</p>
<p>　凡所游行处　　城邑聚落中</p>
<p>　化众趣菩提　　菩提心不坏　</p>
<p>王子又问</p>
<p>　云何大牟尼　　为众之所爱</p>
<p>　摄取一切法　　唯愿人尊说　</p>
<p>世尊答曰</p>
<p>　胜志乐具足　　不退菩提心</p>
<p>　由此摄诸法　　为众之所爱　</p>
<p>尔时王子与诸大众。闻是偈已咸作是言。如佛所说此诸妙行。我等从今尽当修学。是时如来即现微笑。放大光明遍照无量无边世界。于是弥勒菩萨白佛言。世尊。以何因缘现此微笑。愿为宣说断除疑惑。尔时佛告弥勒菩萨摩诃萨言。善男子。此王子等五百同友。皆于往昔为求无上正等菩提。恭敬供养十那由他八十亿诸佛。而我往在然灯佛时。作婆罗门子成熟于彼。然彼诸人于未来世弥勒佛等诸世尊前。恒受化生亲承供养。如是奉事十亿如来满三百劫。其最后佛号无边智善学诸法。时无边智佛。知彼诸人心之欲乐。各随所应。为授阿耨多罗三藐三菩提记。同于安乐光严劫中成等正觉。皆号智慧幢相。此诸佛刹所有庄严。亦如西方无量寿国等无差别。善男子。若有众生闻此所说而生信解。发愿当成大菩提者。应知是人所获功德。于三世中无有伦匹。善男子。若有人能六百劫中。恒以众宝遍于诸刹奉施如来。若复有人闻是经典。所生善根比前功德。算数校计所不能及。说是法时。众中八十亿众生。一时趣向阿耨多罗三藐三菩提。又此三千大千世界皆悉震动天雨妙花。尔时王子与五百同友。闻授记已欢喜踊跃。咸作念言。我等定当成无上觉。于是王子及诸同侣。既兴供养获五神通。即于佛前种种变现。出家为道。尔时诸菩萨摩诃萨及诸天人。所有趣向大菩提者。见彼王子与诸同友。随众所乐示现神变。皆大欢喜咸作是言。师子王子所问疑惑。如来法王悉为除断。如是世尊不可思议。如来正法及能信受。乃至果报不可思议。如来功德无量无边。于一切法靡不明达。为世导师度未度者。普能遍于十方世界。悉已了知三世诸法。谁有智者。得闻如是生安乐处功德之聚。而不发起猛利信乐趣求菩提。佛说是经已。师子王子等五百同友。欢喜奉行</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>