<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第三十六</p>
<p>　　　　大唐三藏法师玄奘奉　诏译</p>
<p>　　菩萨藏会第十二金毗罗天受记品第二</p>
<p>尔时世尊。于彼中道不移其处。令诸长者建立圣果。以如来威势入王舍城。四众围绕容仪庠序。时有护王舍城诸天药叉大善神王。名金毗罗。作如是念。今者如来形相殊异。于世间中最胜难遇。堪受人天之所供养。我等今当应以种种上妙供具奉献如来。作是念已。便以最胜饮食具足香味成就妙色。奉上于佛。尔时世尊。愍其所献故为纳受。时金毗罗王所领大药叉众六万八千在虚空中咸生随喜。以清远音唱言。善哉善哉。时金毗罗即以此义告其众曰。我已奉佛上妙供具。汝等亦应以诸供养施苾刍僧。当令汝等于长夜中利益安乐。诸药叉众受王教已。即以上供施苾刍僧。时诸僧众哀受其供</p>
<p>尔时世尊。为乞食故入王舍城。既得食已将还所止。时有无量千众天龙药叉健达缚阿素洛揭路荼紧捺洛牟呼洛伽。及无量千人与非人。又有无量拘胝那庾多百千众生。随从佛后。尔时如来往彼最胜宽广之地。敷如常座而坐其上。时金毗罗与其部从。即持种种天曼陀罗花殟钵罗花钵特摩花拘贸陀花奔荼利花。复持种种天旃檀末诸供养具。而散于佛。所谓胜散大胜散。妙散大妙散。作如是等殷勤散已。合掌佛前礼敬而住。尔时如来。知金毗罗及其大众心之所念。即便微笑。诸佛常法现微笑时。从其面门出种种无量色光。所谓青黄赤白红色银色及水精色。其光遍照无量无边一切世界。日月威光掩蔽不现。下照地狱令彼悦乐。乃至上踊至于梵世。所应作已而复还来。右绕七匝。或于世尊顶上而没。或从两肩。或从两膝而灭没者。诸佛常法。若授地狱众生记时。尔时光明两足下没。若授畜生光从背没。若授鬼趣从身前没。若授人道从左胁没。若授天趣从右胁没。若授声闻从两膝没。若授独觉从两肩没。若佛世尊授诸菩萨摩诃萨阿耨多罗三藐三菩提记时。尔时光明从顶上没。时长老阿难陀。既睹世尊微笑光明。以七条衣覆左肩已。偏袒右肩。右膝着地。合掌礼足。以颂问曰</p>
<p>　照世依怙者　　何故放光明</p>
<p>　利益世间尊　　何缘现微笑</p>
<p>　谁今下圣种　　为佛菩提因</p>
<p>　今为谁授记　　谁应住解脱</p>
<p>　大雄猛导师　　非无因而笑</p>
<p>　愿牟尼当说　　现光之所为　</p>
<p>尔时世尊。即便以颂。报阿难曰</p>
<p>　金毗罗净心　　奉献诸供具</p>
<p>　救世依怙者　　故现斯微笑</p>
<p>　舍神王报已　　往三十三天</p>
<p>　受彼天福尽　　上生焰摩天</p>
<p>　又生睹史多　　受诸天欲乐</p>
<p>　福尽生人中　　兴为智慧王</p>
<p>　王四洲人主　　自在转轮帝</p>
<p>　舍后人王已　　便生梵世天</p>
<p>　天上及人中　　数往来不息</p>
<p>　二十拘胝劫　　常感诸妙乐</p>
<p>　最后舍王位　　出家求佛道</p>
<p>　众缘具足已　　成究竟菩提</p>
<p>　三万诸药叉　　由奉养于佛</p>
<p>　便舍药叉报　　生三十三天</p>
<p>　后见慈氏尊　　复获阿罗汉</p>
<p>　既蒙授道化　　即各供诸佛</p>
<p>　满千药叉众　　为住大菩提</p>
<p>　由是善根故　　不生诸恶趣</p>
<p>　或有千药叉　　当供佛导师</p>
<p>　求无上菩提　　利益众生故</p>
<p>　或有二三千　　持香花鬘等</p>
<p>　当供养诸佛　　为得佛菩提</p>
<p>　或有千拘胝　　当供诸佛已</p>
<p>　修自体清净　　后证入菩提</p>
<p>　金毗子世罗　　具大神通力</p>
<p>　亦发大愿心　　我当成等觉</p>
<p>　曾供养诸佛　　遍起于弘誓</p>
<p>　今复供养我　　心趣无上道</p>
<p>　由此善根力　　舍诸弊恶趣</p>
<p>　当见慈氏尊　　又献拘胝盖</p>
<p>　献拘胝盖已　　复献拘胝衣</p>
<p>　献拘胝衣已　　尔时便出家</p>
<p>　具满五百岁　　专修行梵行</p>
<p>　求最上菩提　　利益众生故</p>
<p>　当成彼愿故　　修行施戒等</p>
<p>　如殑伽沙劫　　精勤常不断</p>
<p>　如是汝当知　　为示现故说</p>
<p>　彼修行胜行　　倍增过上数</p>
<p>　如前说譬喻　　殑伽沙劫数</p>
<p>　得见彼诸佛　　当修大供养</p>
<p>　奇哉胜妙智　　奇哉无上心</p>
<p>　诸众大导师　　名所不能显</p>
<p>　后当成正觉　　一切众生尊</p>
<p>　号名曰医王　　普闻十方界</p>
<p>　七十拘胝岁　　说法度众生</p>
<p>　其两足世尊　　久当入寂灭</p>
<p>　二十大集会　　调伏众生心</p>
<p>　最后一大会　　经二百亿岁</p>
<p>　如所说大会　　度无量声闻</p>
<p>　如声闻数量　　菩萨众亦尔</p>
<p>　利益众生已　　如来方涅槃</p>
<p>　正法住世间　　经于百千岁</p>
<p>　满五百劫中　　是苾刍成佛</p>
<p>　于彼一一劫　　千如来出现</p>
<p>　诸有智慧者　　当思法水灌</p>
<p>　应生勇猛心　　行多闻正理</p>
<p>　远于非正理　　常修正理法</p>
<p>　应修习多闻　　由此慧增长</p>
<p>　四根本法义　　济度诸菩萨</p>
<p>　施戒闻舍法　　贤善菩提道</p>
<p>　为众说是法　　最胜无上乘</p>
<p>　演布声闻道　　善断诸疑网</p>
<p>　诸有请问者　　我今悉开许</p>
<p>　能说深妙法　　照世者难遇　</p>
<p>尔时金毗罗子世罗。即于佛前闻佛授记。欢喜踊跃得未曾有。作如是念。今者世尊将往鹫峰山王。我当复应于如来所殖少善根。作是念已。告其众曰。卿等当知。如来当发王舍大城升鹫峰山。卿等宜可发勇猛心。随其力能办诸供养。时彼世罗即与官属。从王舍城至鹫峰山。中间道路屏除草秽甎瓦砾石株[木*瓦]毒刺。极令遍净如明镜面。又以香水沾洒其地。敷胜妙衣遍于中路。散布名华量与人等。烧妙坚香顺路普熏。列树幢旛悬诸宝盖。于虚空中张施缯彩。条别间设罗布其上。又作种种天诸音乐。前后充满。其路极广尽一箭道。皆遍覆以水生诸花。所谓殟钵罗花钵特摩花拘贸陀花奔荼利花。又以鸳鸯胜鸟间错其花。行列道侧。于彼道上。又以金缕缯彩而用敷之。上施七宝所成殊妙等网。遍覆于道。时彼世罗。于佛由路。作如是等大庄严已。自化其身极令姝大。与诸官属欢喜踊悦。倍生欣庆发诸胜心。所谓畅适心调善心。柔软心清净心。离盖心充美心。归依佛心归依法心归依众心。不动菩提心不退转心。无等心无等等心。超过一切三界心。于一切众生起大慈心。起大悲心起大喜心起大舍心。起一切佛法器心。坚心固心。不可坏心不朽败心。舍离声闻独觉地心。成立一切菩萨地心。彼住如是诸胜心已。往如来所顶礼佛足。右绕三匝却住一面。合掌向佛。而说颂曰</p>
<p>　我已为世依　　办无上供养</p>
<p>　佛为世间尊　　演最上法者</p>
<p>　十力皆成就　　安住诸无畏</p>
<p>　利益众生事　　如导师所作</p>
<p>　具相三十二　　八十随形好</p>
<p>　世怙犹如日　　流光遍于世</p>
<p>　转于妙法轮　　最胜十二行</p>
<p>　宣布深妙法　　利益群生故</p>
<p>　显示诸神变　　如佛之仪式</p>
<p>　为多拘胝众　　作诸利益事</p>
<p>　未来诸大雄　　祐世间如日</p>
<p>　宣扬彼圣法　　悟成无上智</p>
<p>　为舍为救拔　　为道为归趣</p>
<p>　为诸生盲众　　导之施慧眼</p>
<p>　五趣众生类　　我当作依怙</p>
<p>　解脱诸苦聚　　如先佛所离</p>
<p>　我为两足尊　　天中天日月</p>
<p>　天帝那伽众　　阿素洛奉敬</p>
<p>　所设诸供具　　世无有等者</p>
<p>　我作上妙业　　无有相似者</p>
<p>　如法主世尊　　具足三十二</p>
<p>　上微妙福相　　世无与等者　</p>
<p>尔时世尊。为金毗罗子世罗。而说颂曰</p>
<p>　诸供大师者　　为最上法因</p>
<p>　彼有情中胜　　菩提不难得</p>
<p>　供养照世间　　光性世依怙</p>
<p>　诸天龙及人　　所应供养者</p>
<p>　悟上妙菩提　　坐最胜道树</p>
<p>　摧伏诸恶魔　　为众生说法　</p>
<p>尔时世尊。与无量百千天龙药叉罗刹健达缚紧捺洛牟呼洛伽人与非人。复有无量百千那庾多拘胝诸众生等。前后围绕。佛于其中最居众首。以如来大威德故。大神通故。大宗势故。种种自在大变化故。放大光明震动大地。雨大莲花满虚空中。鼓于百千那庾多拘胝天诸伎乐。时诸大众叹未曾有。既睹神变倍加恭敬。尔时如来。足步莲花大如车轮。随庄严道往鹫峰山王。既到彼已。告长老阿难陀曰。汝为如来敷置胜座。所谓最上之座。法座微妙座。胜过一切三界座。尊胜座佛座。如来之座。我当于此坐。为欲利益一切众生故。说大乘菩萨行所依经。名微妙吉祥大菩萨藏。此经能令一切众生疑山崩堕。此经能令一切众生疑网断绝。此经能令一切众生疑根不生。此大乘经利益安乐诸众生故。哀愍大众及诸天人。是故如来方为开阐。尔时长老阿难陀。如佛所教敷施法座。时彼众中有六十八拘胝天子。各舍上衣。为如来故敷法座上。佛于其上如常敷座。顾诸天子。而说颂曰</p>
<p>　诸天敷衣服　　最胜上微妙</p>
<p>　救世大导师　　安处此法座</p>
<p>　到诸法彼岸　　如来升座已</p>
<p>　大地六种动　　令众皆欢喜</p>
<p>　放光照佛土　　并耀诸山王</p>
<p>　世尊现神通　　济度乐法者</p>
<p>　诸天龙及人　　鸠槃荼饿鬼</p>
<p>　布怛那等众　　互相见无障</p>
<p>　百千那庾多　　拘胝诸天等</p>
<p>　睹佛放光明　　此时甚难遇</p>
<p>　频毗婆罗王　　诸大臣围绕</p>
<p>　来诣世依怙　　最胜如来所</p>
<p>　佛知天龙人　　大众皆坐已</p>
<p>　为利诸众生　　顾视于四方</p>
<p>　告诸有疑者　　当问两足尊</p>
<p>　我将导世间　　善断诸疑网　</p>
<p>尔时三千大千世界所有众生。为听法者皆来集会。既闻如来说是法已。为闻法故静息外缘。心住一境摄念而住。尔时世尊。告长老大目揵连。汝今当知有。谁苾刍。住在远处未来会坐。当召令集。时长老大迦叶。在大雪山南面而住。大目揵连忆念知已。以神通力往彼白言。如来今者在鹫峰山。于大众前为诸天魔梵沙门婆罗门天人阿素洛等。当说妙法。正待仁者可共往彼。勿令我等于法障碍。时大迦叶语大目揵连言。汝且前往吾寻后至。作是语已。时大迦叶不起于座。化神通力入王舍城。将从四部导众而行。往鹫峰山顶礼佛足。于大众中对于佛前。不远而坐。时大目揵连睹斯化已。以神通力来至佛所。乃见迦叶先已处座。白迦叶言。尊者。成就速疾大神通分。乃能不起本座现斯神化。大迦叶言。世尊说汝神通第一。吾今微现未可涉言</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>