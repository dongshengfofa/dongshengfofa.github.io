<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大宝积经卷第四十七</p>
<p>　　　　大唐三藏法师玄奘奉　诏译</p>
<p>　　菩萨藏会第十二之十三毗梨耶波罗蜜多品第九之三</p>
<p>复次舍利子。如是勇猛无倦正勤菩萨摩诃萨。成就五种增进之法。便能速悟阿耨多罗三藐三菩提。舍利子。何等名为成就五种增进之法。所谓值佛出世为增进法。得近善友为增进法。得具无难为增进法。随所修集一切善法永不失坏为增进法。于彼安住律仪菩萨摩诃萨所随从修学为增进法。舍利子。是为菩萨摩诃萨修行毗利耶波罗蜜多故成就五法增进不退速悟无上正等菩提</p>
<p>尔时长老舍利子白佛言。世尊。颇有菩萨于是五法而损减不。佛言有。曰何谓也。大德薄伽梵。何者是也。大德苏揭多。佛告舍利子。有五种法菩萨成就便能损减。何等为五。谓于佛世而不值遇。于彼善友不怀亲近。具无难法而不获得。修习善法多有失坏。于诸安住律仪菩萨心无随学。由具如是损减法故。亦不速悟无上菩提。舍利子。何等五法菩萨成就。舍利子。在家菩萨为王师傅。以威势力恐怖众生。致有缘务祈请威福。若为成办如是事者。重相酬谢。而是菩萨睹世利故。心无正直便为作之。凡所出言无非为利。舍利子。由如是法损减善道。由如是法损减无难。如是在家菩萨。为养身故行诸恶行。不值佛世。乃至不疾证于阿耨多罗三藐三菩提。舍利子。是名菩萨成就第一损减之法。复次舍利子。在家菩萨住毁城法。何等名为住毁城法。舍利子。若诸如来应正等觉。出现世间为诸天人魔梵说法。开示宣畅初中后善。文义巧妙纯一圆满清白梵行。尔时当有四众出现。所谓苾刍苾刍尼。邬波索迦。邬波斯迦。时苾刍尼。依附村城郊野馆舍国邑王都。为护戒故在中居止。彼诸在家菩萨。来是住处污其戒众。以毁戒故名住毁城。犯是事已不值佛世。乃至不能疾悟无上菩提。舍利子。是名菩萨成就第二损减之法</p>
<p>复次舍利子。在家菩萨见诸有依。善说法律演正法时。便于父母兄弟姊妹妻妾男女眷属及诸众生而为法障。舍利子。在家菩萨障碍法已。于长夜中自于法律常多障碍。不值佛世。乃至不能疾悟无上菩提。舍利子。是名菩萨成就第三损减之法</p>
<p>复次舍利子。在家菩萨闻佛经中如来赞说少欲知足出要相应独静山林离苦之法。心生不信轻毁诽谤。亦教他人起如是见。是诸在家不善菩萨。毁呰如来清净教已。还复沉溺可毁呰趣。何等名为可毁呰趣。谓堕地狱畜生焰魔世界。或生边地及蔑戾车恶邪见中。在家菩萨行是事故。不值佛世。乃至不悟无上菩提。舍利子。是名菩萨成就第四损减之法</p>
<p>复次舍利子。在家菩萨依止国王及诸大臣乃至富贵有自在者。行弊恶行恃为势力。讥诃毁骂轻蔑戏弄无量众生。舍利子。在家菩萨以成就此语恶行故。速能招集诸恶趣报。不值佛世。不遇善友。不得无难。失坏善根。不随安住律仪菩萨修学正法。不能速悟无上菩提。舍利子。是名菩萨成就第五损减之法。尔时世尊。欲重宣此义。而说颂曰</p>
<p>　菩萨成就五种法　　如是智慧无增长</p>
<p>　既不速疾见如来　　亦不逢事人中上</p>
<p>　或为王者大师傅　　欺诈诳惑诸众生</p>
<p>　由具如斯不善业　　不遇世间依怙者</p>
<p>　令多有情生怖畏　　若纳赃财若损害</p>
<p>　兴造如斯恶业已　　终不奉值人中尊</p>
<p>　或令诸尼净戒聚　　破坏摧灭生悲苦</p>
<p>　当离无量亿如来　　叵得成就诸无难</p>
<p>　于其父母妻子等　　障碍不令修法行</p>
<p>　又障听闻于正法　　速感愚痴覆蔽果</p>
<p>　若人厌世乐出家　　便致拘执缘留碍</p>
<p>　当离无量最胜尊　　叵得成就诸无难</p>
<p>　若有听闻如是法　　所谓赞说住空闲</p>
<p>　便生不忍忿恚心　　谤毁谓为非法说</p>
<p>　谤毁如是正法已　　常住生盲大剧苦</p>
<p>　一切重障罪业中　　方斯十六不及一</p>
<p>　彼难奉见诸如来　　设见不能怀信敬</p>
<p>　受女黄门生盲身　　又受驼驴猪狗等</p>
<p>　若有于佛及菩萨　　深生殷重爱敬心</p>
<p>　远离一切障碍已　　相续修行贤圣道</p>
<p>　父母妻子眷属等　　恒乐安勤正法中</p>
<p>　众生厌世求出家　　赞美劝助令其果</p>
<p>　若处眷属正法中　　当速往登贤善趣</p>
<p>　有能赞劝出家者　　速悟无上佛菩提　</p>
<p>复次舍利子。出家菩萨。复有五法。若成就者。不值佛世。不亲善友。不具无难。失坏善根。不随安住律仪菩萨修学正法。亦不速悟无上菩提。舍利子。何等名为出家菩萨成就五法。一者毁犯尸罗。二者诽谤正法。三者贪著名利。四者坚执我见。五者能于他家多生悭嫉。舍利子。如是名为出家菩萨成就五法不值佛世乃至不获无上正等菩提。舍利子。譬如饿狗慞惶缘路。遇值琐骨久无肉腻。但见赤涂言是厚味便就衔之。至多人处。四衢道中以贪味故。涎流骨上妄谓甜美。或[齒*堯]或舐或啮或吮。欢爱缠附初无舍离。时有刹帝利婆罗门及诸长者。皆大富贵来游此路。时此饿狗遥见彼来。心生热恼作如是念。彼来人者将无夺我所重美味。便于是人发大嗔恚出深毒声恶眼邪视。露现齿牙便行啮害。舍利子。于意云何。彼来人者应为余事。岂复求此无肉赤涂之骨琐耶。舍利子白佛言。世尊。不也世尊。不也善逝。佛告舍利子。若如是者。彼悭饿狗以何等故。出深毒声现牙而吠。舍利子言。如我意解恐彼来人贪着美膳。必能夺我甘露良味。由如是意现牙吠耳。佛告舍利子。如是如是。如汝所言。当来末世有诸苾刍。于他施主勤习家悭。耽着屎尿妄加缠裹。虽值如是具足无难。而便委弃不修。正捡此之苾刍。我说其行如前痴狗。舍利子。我今出世怜愍众生。欲止息故专思此事。为如是等诸恶苾刍。说此譬喻</p>
<p>复次舍利子。是诸菩萨摩诃萨。为欲利益安乐无量众生故。求于佛智。行毗利耶波罗蜜多。彼诸菩萨摩诃萨。于己身肉尚行惠施。况复规求妄想恶肉。而于他家起诸悭嫉。舍利子。彼诸苾刍悭他家故。我说是人为痴丈夫。为活命者。为守财谷奴仆隶者。为重世财宝玩缚者。唯于衣食所钦尚者。为求妄想贪嗜恶肉起悭嫉者。舍利子。我今更说如是正法。彼诸苾刍先至他家。不应见余苾刍而生嫉妒。若有苾刍违我法教。见余苾刍或作是言。此施主家。先为我识。汝从何来。乃在此耶。我于此家极为亲密。调谑交顾。汝从何来辄相侵夺。舍利子。以何等故。彼悭苾刍。于后来者偏生嫉妒。舍利子。由诸施家许其衣钵饮食卧具病缘医药及供身等资生什物。彼作是念。恐彼施主将先许物施后来者。由如是故。即此苾刍。于施主家起三重过。一者起住处过。见余苾刍或起恨言。我于今者当离此处。二者凡所习近当言未知应与不应。三者于不定家。妄起诸过。舍利子。彼悭苾刍。于后来人发三恶言。一者说住处过。以诸恶事增益其家。令后苾刍心不乐住。二者于后苾刍所有实言。反为虚说。三者诈现善相谄附是人。伺有微隙对众治举。舍利子。如是苾刍。于他施家生悭嫉者。速灭一切所有白法。永尽无遗</p>
<p>复次舍利子。若有苾刍住家悭者。我说是人为不善者。则为弃舍菩提资粮。又为不能随逐安住律仪菩萨修正法者。又舍利子。如是种相。我更当说乃往昔时。过于无数广大无量不可思议阿僧企耶劫。有佛出世。名胜现王如来应正等觉明行圆满善逝世间解无上丈夫调御士天人师佛薄伽梵。彼佛住寿九十拘胝岁。声闻众会。九十拘胝那庾多。皆是大阿罗汉。诸漏已尽。乃至一切得心自在第一究竟。舍利子。当于尔时。有大长者名为善择。其家巨富多饶财宝。资产僮仆无不充遍。有二子。一名律仪。二名住律仪。年在幼稚。容貌端正。净色圆满。众人喜见。舍利子。时胜现王如来应正等觉。于晨朝时服衣持钵。大苾刍僧左右翼从。彼佛世尊。居僧上首。为福利故现乞食法。入彼长者所住大城。威仪庠序诸根寂定。心意恬怕逮得调顺奢摩他。及获第一调顺奢摩他。修摄诸根如大龙象。澄静无浊如深泉池。盛德巍巍如金楼观。色相超挺如紫金山。又如大海众宝充盈。如帝释主诸天围绕。如大梵王心虑寂静。舍利子。彼薄伽梵。有如是等威相庄严。长者二子。当于尔时。在重阁上。遥睹胜现王佛从远而来。容貌威严色像第一。发欢喜心叹未曾有。舍利子。彼住律仪童子。以先睹佛喜踊内心。白其兄曰。从生已来。兄颇曾见如是端严含灵王不。兄报弟曰。我从生来实未曾见。如是端严含灵中王。弟白兄言。如我惟忖。于未来世定当作是含灵中王。舍利子。尔时住律仪童子。即为其兄。而说颂曰</p>
<p>　如律仪兄今所见　　我于当来定如是</p>
<p>　大苾刍众所围绕　　当复倍胜于今日</p>
<p>　求菩提道因缘故　　当誓不啖诸饮食</p>
<p>　兄既乐居牢狱中　　我意决定当超胜</p>
<p>　如是一切众生尊　　譬等众星之满月</p>
<p>　谁有见斯不生信　　而乐居家不出离　</p>
<p>舍利子。尔时律仪童子。即以伽他。报其弟曰</p>
<p>　弟当且止勿高声　　非但语言便遂事</p>
<p>　我岂当发世语言　　试谁在先成正觉　</p>
<p>舍利子。尔时住律仪童子。复以伽他。白其兄曰</p>
<p>　如是无上菩提道　　非但弊鄙悭心证</p>
<p>　我当发大贤善声　　决定成佛人中上</p>
<p>　夫怀悭者相如是　　资产不欲令他知</p>
<p>　今我岂复守沉默　　尚舍身命况财宝</p>
<p>　我以家资咸布施　　为求菩提道因缘</p>
<p>　及以兄分家财宝　　尽施佛田深敬故</p>
<p>　谁见如是最胜尊　　具三十二妙相者</p>
<p>　而不发愿趣菩提　　唯除具诸下劣见</p>
<p>　所有家宅及财宝　　父母并诸眷属等</p>
<p>　我当一切皆舍离　　速往善逝如来所</p>
<p>　为世依怙作光明　　照世慈尊极难遇</p>
<p>　百千拘胝那庾劫　　如是胜相甚难闻</p>
<p>　我见世尊入王都　　大苾刍僧所围绕</p>
<p>　如盛满月在清天　　流光洞照诸依地</p>
<p>　我见世尊游四衢　　周遍庄严于一切</p>
<p>　犹彼具足千光日　　独满虚空常遍照</p>
<p>　我见世尊居众首　　庄严显发苾刍僧</p>
<p>　如彼苏迷卢山王　　映诸宝山悉严丽</p>
<p>　如来威光极炽盛　　通照此土诸群生</p>
<p>　圆成妙相两足尊　　荣光蓥饰诸大众</p>
<p>　如来住大神通力　　善御天龙非人等</p>
<p>　复兴无量种变现　　为众生故入王都</p>
<p>　谁见如斯正法主　　三十二相大庄严</p>
<p>　而复希趣下劣乘　　唯除不肖愚闇者</p>
<p>　我今欣睹人中尊　　发生难得清净信</p>
<p>　为利含识趣菩提　　要当往觐如来所　</p>
<p>舍利子。尔时律仪童子。又以伽他。报其弟曰</p>
<p>　我于途路非懈怠　　而不速往如来所</p>
<p>　待我下斯重阁已　　当出外宇谛思惟</p>
<p>　宜应捐舍于我想　　又不顾惜吾身命</p>
<p>　及求最上丈夫智　　尔乃往诣如来所</p>
<p>　父母家宅及财宝　　于如是等生重爱</p>
<p>　我今一时皆弃舍　　尔乃往诣如来所</p>
<p>　若有欲愿当成佛　　又深爱乐如来者</p>
<p>　宜速捐诸珍宝聚　　舍离家法趣非家　</p>
<p>舍利子。尔时住律仪童子。闻是语已。即于阁上下其阶道。将往胜现王如来应正等觉所。未至之顷。其兄律仪。又从重阁速疾而下驰诣佛所修敬已讫。时住律仪后乃方至。尔时律仪兄童子。即以十亿无价宝衣。奉献如来。又于佛前。而说颂曰</p>
<p>　我今不求于妙相　　奉施如来无价衣</p>
<p>　唯愿当来所获报　　如今世尊等无异</p>
<p>　一切含灵中最胜　　一切妙法善安住</p>
<p>　唯愿当来所获报　　如今世尊等无异</p>
<p>　具足无上智慧藏　　诸力正勤善安住</p>
<p>　三十二相身所持　　愿速当成人中上</p>
<p>　成就诸佛十种力　　四无所畏善安住</p>
<p>　唯愿当来所获报　　如今世尊等无异</p>
<p>　如佛所知真净法　　唯佛善住皆明照</p>
<p>　愿赐演通如是法　　令我速悟上菩提</p>
<p>　我今不求妙色相　　奉佛无价胜上衣</p>
<p>　唯希寂静妙菩提　　为利诸天世间故</p>
<p>　如来所住微妙法　　一切异论无倾动</p>
<p>　我今为求如是法　　敢施无价胜上衣</p>
<p>　诸法无生无老病　　亦无忧愁悲叹等</p>
<p>　愿为开斯寂静法　　导利诸天世间故</p>
<p>　若法无有贪嗔痴　　亦无诸慢及渴爱</p>
<p>　愿说菩提与佛性　　无为清凉甘露法</p>
<p>　若法如来所安住　　为天龙等深敬礼</p>
<p>　或有思虑或无思　　愿为开斯寂静法</p>
<p>　佛住是处能通照　　无量四方诸佛土</p>
<p>　如发大焰深暗中　　愿证如斯等甘露</p>
<p>　若诸一切爱无爱　　性常不依于欲界</p>
<p>　色无色界亦无依　　愿说如斯胜妙法　</p>
<p>舍利子。尔时住律仪童子。闻兄律仪说是颂已。便以一具新妙宝屐。奉施胜现王如来。即于佛前。说伽他曰</p>
<p>　愿我当为诸群生　　为救为趣为依舍</p>
<p>　更不履践于邪径　　恒导群迷说正路</p>
<p>　愿常不习诸贪欲　　此乃愚夫之所行</p>
<p>　永离一切有为法　　恒值如来出兴世</p>
<p>　既逢明照世间者　　便应供养两足尊</p>
<p>　勤求无上佛菩提　　为利一切群生故</p>
<p>　当以无量香花鬘　　高妙幢幡诸宝盖</p>
<p>　奉献龙中之大龙　　为利一切群生故</p>
<p>　复以种种上衣服　　卧具饮食诸医药</p>
<p>　俱持奉献佛世尊　　为利一切群生故</p>
<p>　击大小鼓吹螺贝　　及奏箫管清歌等</p>
<p>　俱持奉献照世尊　　为利一切群生故</p>
<p>　厚味种种极淳浓　　世间微妙所珍尚</p>
<p>　俱持奉献救世尊　　为利一切群生故</p>
<p>　广行如是供养已　　利益无量诸群生</p>
<p>　我于尔时便出家　　精励勤修于梵行</p>
<p>　当安住斯八妙道　　复安无量亿众生</p>
<p>　愿我为诸有识依　　常不履于邪曲径</p>
<p>　众圣诃毁极下劣　　所谓淫欲我能捐</p>
<p>　又当弃捐诸放逸　　于不放逸恒修学</p>
<p>　愿我永不生众难　　常得生诸净信家</p>
<p>　生生常见人中尊　　见已于佛生深信</p>
<p>　既生信已修恭敬　　以妙花鬘及涂香</p>
<p>　种种音乐供养已　　为求诸佛深智慧</p>
<p>　如是广修诸供养　　乃经无量拘胝劫</p>
<p>　永断欲法舍居家　　精勤奉修清净行　</p>
<p>舍利子。尔时住律仪童子。说是颂已。即于所赞胜现王如来之处。为彼如来。以赤栴檀建立道场。高花绮饰四踰缮那。纵广庄严备诸雕丽。尔时童子。既立道场庄严成就。即以奉施彼佛世尊。又于佛前。而说颂曰</p>
<p>　佛所安住四种住　　往昔最胜所称誉</p>
<p>　我今欣求如是住　　唯愿善逝慈哀许</p>
<p>　若有安住是所住　　心常了知无量众</p>
<p>　及知过去未来生　　我今欣求如是住</p>
<p>　若住是住至究竟　　四种正胜四神足</p>
<p>　及四最胜无碍辩　　我今欣求如是住　</p>
<p>舍利子。尔时薄伽梵胜现王如来。哀此童子。受其所献上胜道场。与苾刍僧入中居止。时彼童子。既睹如来及苾刍僧受其施故。心大欢喜踊跃无量。又以种种上妙供具。而为供养。倍加恭敬尊重赞叹。于半月间中无断绝。过是已后。便于佛前除去须发。被袈裟衣。以净信心舍弃家法。趣于非家。专志精勤求诸善法。舍利子。时二童子求善法已。心正了知。于佛菩提俱发弘誓。其兄律仪作是誓言。愿我最先成等正觉。其佛名曰世间依怙放大光明。其弟住律仪者。又发誓言。愿我最先成等正觉。其佛名曰大导商主天人中尊。舍利子。尔时律仪童子菩萨摩诃萨。作是愿已。即于胜现王如来前。合掌而立大誓庄严。说伽他曰</p>
<p>　我当不复更安坐　　亦无放倚身眠卧</p>
<p>　专精勤求菩提道　　为利一切群生故</p>
<p>　我当不观身与命　　常舍懒惰勤精进</p>
<p>　志求上妙菩提道　　为利一切群生故</p>
<p>　假使血肉都干竭　　皮骨筋脉皆枯燥</p>
<p>　要舍懈怠及身命　　精勤为趣上菩提　</p>
<p>舍利子。尔时住律仪童子菩萨摩诃萨。闻兄律仪童子菩萨摩诃萨发是愿已。欢喜踊跃。即于其前。说伽他曰</p>
<p>　今当共契同和好　　修行无上菩提行</p>
<p>　与发最胜勤精进　　为利一切群生故</p>
<p>　我今薄济于身命　　随彼血肉皆枯燥</p>
<p>　发千精进随兄学　　为求无上菩提故</p>
<p>　我当独处住空闲　　山野林中勤精进</p>
<p>　常求微妙最胜智　　随住庄严大法王　</p>
<p>尔时佛告舍利子。彼过去世。胜现王如来法中。律仪童子菩萨摩诃萨。与住律仪童子菩萨摩诃萨。于彼佛所发大弘誓。行毗利耶波罗蜜多故。精勤不懈。修行正道。舍利子。彼二菩萨行精进时。于千岁中。乃至未曾如弹指顷。被于睡眠之所逼夺。于千岁中未曾起念欲卧息心。于千岁中未曾起念欲乐坐心。于千岁中未曾一返屈身蹲踞。唯除便利若食饮时。便就住立。于千岁中未曾再食。日止一食。食止一搏。饮水一器。于千岁中未曾起念欣乐食心。如谓我今极为饥渴。愿当疾得如是等念初无有生。于千岁中未曾一返过量饮啖。于千岁中未曾起念称量饮食。此碱此淡。此甘此苦。辛酢美恶初无兴虑。于千岁中每乞食时一心正念。未曾观彼授食人面。不生是念。谁与我食。为丈夫耶。为妇人耶。乃至童男童女。皆不瞻视。于千岁中居止树下未曾仰面观于树相。于千岁中所著衣服未曾再易。于千岁中未曾一念起于欲觉恚觉害觉。于千岁中未曾起念缘亲里觉。若父若母兄弟姊妹及余眷属皆不缘念。于千岁中未曾起念。于所居家发思觉心。于千岁中未曾起念仰观虚空日月星宿云霞等色。于千岁中未曾起念以身依倚若壁若树。于千岁中未曾起念以诸苏油用涂支体。于千岁中未曾起念身心惊怖。于千岁中未曾起念身心疲倦。于千岁中未曾起念懈怠懒惰放逸之心。唯兴是念我今修行阿耨多罗三藐三菩提。何时当证。何时当得。于千岁中未曾一返身心痛恼。于千岁中未曾起念我欲剃发。唯除四天大王。时来头上。以其神力手摩持去。于彼天宫起窣堵波。众宝庄严而为供养。于千岁中虽有天王若来若去而心都无去来之想。于千岁中未曾起念。从阴影处至光景处。从炎热处至清凉处。于千岁中于严寒时未曾起念覆厚暖衣而取温适。于千岁中未曾起念论说世间无益之语。舍利子。是二菩萨。于千岁中行如是等坚固精进时。有恶魔名愚痴念。如我今者出现世间。有恶魔罗愚痴念者。舍利子。彼时恶魔兴坏乱故。于律仪菩萨所经行道。仰布利刀遍其行处。尔时律仪菩萨。于彼刀道微失本心。生利刃想。适生想已便即追悔。发大音声再返唱言。咄哉奇事。我今如何住于放逸。舍利子。时彼菩萨所发音声。遍告三千大千世界。于上空中。有百千拘胝天魔徒党。闻是菩萨忆念音声。即共同时语菩萨言。如汝今者普告之声。深为善说深为善说。舍利子。如是天声唯律仪闻。彼住律仪。于诸天声及此菩萨。普告大声初不闻之。尔时律仪菩萨。闻天语已。奋发坚固大精进。欲复前经行。再转其心不缘刀刃。舍利子。时彼菩萨摩诃萨。降魔怨已。住如是威仪。行如是妙行。修如是道迹。起如是大悲。兴发如是勇猛精进。未曾休废。复次舍利子。彼二大士。于彼法中。行毗利耶波罗蜜多故。俱成就是威仪行迹大悲勇猛。又于千岁住空闲林。修佛随念。过是已后。胜现王如来。方入涅槃。尔时诸天。便来告曰。善男子。岂不知耶。如来今者已般涅槃。时二大士。既闻天告。即便往诣胜现王如来涅槃林所。既到彼已合掌而立。瞻仰如来目未曾舍。极怀恋慕深生敬重。作是念言。如来出世大慈悲者。覆护众生同于舍宅。如何一旦速般涅槃。令我等类无依无怙。舍利子。是二大士。立如来前深怀恋仰。七日七夜足不移处。不胜哀感遂立命终。往生梵世。既受梵身得宿智力。以大神通从上来下。至涅槃会。为胜现王如来应正等觉。所有舍利起窣堵波。珍宝妙物极世庄严。四十千岁方得成就。以诸轮盖安施其上。舍利子。时二菩萨。为彼如来。起窣堵波已。心大欢喜合掌而立。观其福相倍加欣庆。如是又经七十千岁。方始致礼。因尔命终。俱生赡部洲中大转轮王家。处太后胎。舍利子。彼初生已。便忆过去所经诸事。作如是言。我于今者应当安住最上第一不放逸法复以伽他。而自诫曰</p>
<p>　我今生处轮王家　　广大财食皆如意</p>
<p>　于极放逸当捐舍　　勤求无上佛菩提</p>
<p>　财宝色欲及王位　　无常迅速须臾顷</p>
<p>　智者于斯不欣乐　　勤求上妙佛菩提</p>
<p>　若于财宝不生乐　　为利含识证菩提</p>
<p>　应疾舍欲求出家　　修行胜妙诸梵行</p>
<p>　我昔过去无量劫　　耽滞五欲为功德</p>
<p>　若生天上及人中　　未曾于彼生知厌</p>
<p>　故应舍欲及王位　　父母眷属诸财宝</p>
<p>　及舍国城大军众　　出家勤求证菩提　</p>
<p>舍利子。时彼菩萨身相端正。如十六少童不乐俗网常思过患。即剃须发服袈裟衣。以清净信弃舍家法。趣于非家。二十千岁勤修梵行。后命终已复生梵世。于彼寿尽还生赡部。舍利子。当于尔时。于赡部洲有佛出世。名曰妙香如来应正等觉明行圆满善逝世间解无上丈夫善调御士天人师佛薄伽梵。时彼菩萨既遇佛已。即于法中剃除须发。服袈裟衣。以清净信弃舍家法。趣于非家。满拘胝岁修行梵行。如是次第。十千如来出现于世律仪菩萨皆得值遇。于诸佛所殖众德本。常勤精进修行梵行。彼住律仪菩萨。常与其兄同生一处。修诸圣道。唯于一佛不修梵行。以是因故。律仪菩萨先得成佛。出现于世。名曰炽然精进如来应正等觉明行圆满善逝世间解无上丈夫调御士天人师佛薄伽梵。住世教化。经九十拘胝岁。声闻大众有九十那庾多。共会说法。舍利子。炽然精进如来兴世之时。彼住律仪菩萨。为转轮王威加四域。福德所被。于炽然精进如来。极起深信。以种种上妙衣服肴膳饮食病缘医药什物众具。供养恭敬尊重赞叹。于三月中。奉献彼佛及苾刍僧。舍利子。尔时炽然精进如来应正等觉。虽受供养为欲觉悟彼轮王故。令其忆念。说伽他曰</p>
<p>　若为证得诸佛法　　勇猛精进最为上</p>
<p>　贪着五欲诸含生　　凡有所求难果遂</p>
<p>　若求义利于五欲　　智者当知无义利</p>
<p>　汝今处在无义中　　求胜义利不可得</p>
<p>　我昔与汝为兄弟　　俱发弘誓趣菩提</p>
<p>　尔时竞列至诚言　　谁速在初成正觉</p>
<p>　今汝见我证菩提　　转胜梵轮于大众</p>
<p>　汝犹沉溺五欲家　　淫荒女色恒守护</p>
<p>　过去诸佛常宣说　　智者不应保弊欲</p>
<p>　是故我恒勤远离　　曾未追求行放逸</p>
<p>　汝摄恶慧行无义　　汝常安住无义业</p>
<p>　欲法引苦汝长迷　　离欲清净圣所赞　</p>
<p>舍利子。时彼轮王闻炽然精进如来说伽他已。生大觉悟。深见欲过。希求出家。竟不辞诸妻子眷属长者僚宰大小诸王。亦不顾恋国邑人民财宝府藏。即从座起。往如来前。一心合掌。说伽他曰</p>
<p>　我当悉舍于家国　　要往空闲至命终</p>
<p>　宁使肌肉并干枯　　为佛菩提因缘故</p>
<p>　复当勇猛大精进　　利益无量诸群生</p>
<p>　弃舍家法趣非家　　当住虚静无为处</p>
<p>　不欣缘附于五欲　　弊恶诳惑彼愚夫</p>
<p>　由我陷没欲泥中　　故使掩面而随后</p>
<p>　诸欲财宝及王位　　一切一时皆弃舍</p>
<p>　即于如来圣教中　　专务精修无上道</p>
<p>　谁有智者当亲附　　谁行学藏有为行</p>
<p>　令我修行精进已　　不速成佛耽诸欲</p>
<p>　是故我舍诸欲乐　　王位财宝皆除断</p>
<p>　要归佛教趣非家　　为佛菩提因缘故　</p>
<p>舍利子。尔时轮王说伽他已。即于炽然精进佛所。剃除须发服袈裟衣。以净信心弃舍家法。趣非家道。住空静处勤修梵行。于时复有六十拘胝百千众生。闻彼轮王出家学道。亦怀净信除舍俗相。随王出家修诸梵行。舍利子。时炽然精进如来。处世垂化久乃涅槃。轮王苾刍见佛灭度。悲感充塞。奉接如来遗身舍利。起窣堵波严饰供养。其后不久便致命终。生睹史多天。受天报尽。还生赡部洲中。即于是劫。成阿耨多罗三藐三菩提。名曰妙行如来应正等觉明行圆满善逝世间解无上丈夫调御士天人师佛薄伽梵。其佛住世满拘胝岁。声闻弟子。有拘胝那庾多。而共集会。皆是大阿罗汉。诸漏已尽。乃至一切心得自在。已到究竟第一彼岸。妙行如来。安住百千菩萨摩诃萨。令于阿耨多罗三藐三菩提。不复退转。又为无量无数诸众生等。宣扬妙法所应作已。入般涅槃。正法住世经余一劫。流布舍利饶益众生。亦如我今般涅槃后舍利广流等无有异</p>
<p>尔时佛告舍利子。诸菩萨摩诃萨。行毗利耶波罗蜜多故。安住正勤行菩萨道。应当依随律仪菩萨摩诃萨。修学勇猛无倦精进波罗蜜多。不应依附彼枯骨琐住悭众生而为修学。舍利子。若有菩萨乐求菩提。不应他家而生悭吝。若复失念起悭吝时。应乐观察三种怖畏。何等为三。谓于他家数致来往。或因乞食或复谈话。缠绵不已遂成亲好。见彼第二贤善苾刍。以贪着故便生悭嫉。或时微起一念恚心。不相随顺。由是缘故当知摄受地狱诸苦业道。当知下生盲种于其心田。当知生边地业具足摄受。舍利子。我今为汝更说其相。谓彼菩萨。见诸贤善清净苾刍来至其所。辄生嫉妒嗔恚之心。内虽忿结而外现清白。与交言论。心乃悭吝。而身恒将遇随事供拟。或私处隐屏。怒眼视之。或以不实事用加诬谤。舍利子。以是因缘。如是菩萨当知摄受地狱业道。生盲种子。植其中心。虽生人道复在边地。遭诸苦楚。受生盲报。多被诽谤。为他役使。昼夜辛勤初无停息。舍利子。若诸菩萨设于他家起悭嫉时。应思惟此三种怖畏。尔时如来说是语已。长老舍利子白佛言。甚奇世尊。未曾有也。是诸菩萨摩诃萨。极为希有。乃能善遇如来说是家悭出要之法。善哉世尊。愿为我等诸声闻众。说正法要离家悭相。所以者何。我等于佛法中。非为不愿脱于地狱生盲边地诽谤果报。常愿生于中国人趣。我等声闻。深欲乐闻离家悭法。唯愿世尊。舍无缘怨。不舍我等。必为宣说</p>
<p>尔时。佛告舍利子。善哉善哉。舍利子。甚为希有。汝等乃能住无浮谄。请问如来如是之义。谛听谛听当为汝说。舍利子。若有众生。欲随如来修学佛法。我当为彼如应显说。何以故。以诸众生能随佛学。如来不违彼意必现其前而为说故。又舍利子。若有众生。不乐随佛修学正法。若为彼说是人闻已。则当成立斗诤根本。舍利子。如是成就净信菩萨摩诃萨。行毗利耶波罗蜜多故。于诸佛法广生净信。长久大夜常乐观察。为欲救济沉溺众生故。往如来所。殷勤郑重咨疑问义。凡所敷演乐欲听闻。既闻法已。复获广大清净深信。欢喜踊跃倍加精进。受持正法如说修行。又舍利子。当来之世。我诸弟子少有苾刍。深心希乐趣般涅槃寂静之法。多依三事以为常业。何等为三。一者常喜追求世间名利。二者贪乐朋党追求食家往还不绝。三者喜乐追求花饰房宇。贮积财富什物资具。是名依止追求三事。舍利子。是诸苾刍。以依如是三种事故。终不解脱三种恶趣。舍利子。如是苾刍。不乐解脱地狱傍生焰魔鬼趣。而返喜乐。勤修灭尽趣天道法。又常勤修相言斗讼讥刺离间诤论之事。复乐摄受心不净信诸恶友等。舍空静林依泊村落。白衣俗人而为朋翼。舍利子。诸在家者作如是言。如是长老数来我家。与我同好。我当供给。施其衣服饮食卧具病缘医药诸余资具。彼住空闲。诸长老等。既于俗人素无周接。我等如何与之言问。以此事故。是诸苾刍。与在家者转相亲狎。更互谈说。但叙世事繁杂戏论。舍利子。是恶苾刍。乐共无良之人。同止游涉。久着住处。曾无移转。多觅朋党及多食家。数数瞻视躬行庆吊。由此事故密怀亲爱。设有客苾刍来都无供给。先行毁呰非法之言。而客苾刍实是贤圣。是恶苾刍亦不称说。汝为多闻具戒清净。汝是预流一来不还阿罗汉果。如是等言全不称说。舍利子。是恶苾刍。在我法中。不修我法。更无余事。唯乐毁呰诃骂不息。舍利子。彼诸俗人。为朋党者又作是言。诸客苾刍。未曾与我共住。久处周旋还往。旧住苾刍与我久住情事相委通致使命。经理缘务。以是义故。我当与诸旧住苾刍。共相护吝假为威势。舍利子。以是等故。诸恶苾刍。于是经典若解不解。一切时中。皆悉诽谤毁呰不信。又舍利子。若复有人听闻如来所说经典。如是文句差别法门常乐听闻。闻便信解无疑惑者。必能舍离如是众生。及舍应往恶趣之业。如是舍利子。修行无倦精进。菩萨摩诃萨。听闻如是悭嫉等相往恶趣业。既闻是已。便不自行家悭等事。况复为他开示此法。舍利子。如是名为菩萨摩诃萨精勤无倦修行毗利耶波罗蜜多应如是学。</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 