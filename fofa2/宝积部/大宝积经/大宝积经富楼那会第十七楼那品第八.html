<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　富楼那品第八</p>
<p>尔时富楼那弥多罗尼子白佛言。希有世尊。世尊过去世行菩萨道时。善能坚住种种善法。佛言。如是如是。富楼那。我长夜行菩萨道时。坚住善法。尔时世尊。欲明了此事。而说偈言</p>
<p>　求法能得法　　是为佛道本</p>
<p>　常勤修习法　　远离于非法</p>
<p>　常行于正道　　远离诸邪道</p>
<p>　常修习诸佛　　所可亲近道</p>
<p>　是则离诸难　　能得无难处</p>
<p>　得无难处已　　精进必不虚</p>
<p>　在二最尊贵　　诸形色中上</p>
<p>　眷属具成就　　于诸一切胜</p>
<p>　坚心常安住　　戒品忍辱品</p>
<p>　亦住精进品　　增长于禅智</p>
<p>　于诸众生中　　常能为上首</p>
<p>　功德中亦胜　　了义无所畏　</p>
<p>尔时富楼那白佛言。世尊。如是妙法谁当不学。但念我等本昔懈怠。不望佛智。不自信得如是佛慧。以声闻乘而自出度。世尊。我从今日示教利喜诸菩萨众令住佛法。何以故。诸佛世尊行难行者。世尊本行菩萨道时。为众生故常行如是甚难大事。如是事者一切阿罗汉辟支佛尚无。况余众生。世尊。如是甚难大事。唯诸菩萨摩诃萨等。怜愍饶益一切众生故。行菩萨道时。有如是等无量无边阿僧祇甚难大事。世尊。诸菩萨行如是甚难大事。得阿耨多罗三藐三菩提已。能转法轮度脱苦恼众生。佛言。如是如是。富楼那。如汝所说。诸菩萨摩诃萨。深发阿耨多罗三藐三菩提心。为一切众生求利安乐。于一切众生有大慈悲。为一切众生故。行菩萨道时。有如是等无量无边阿僧祇。甚深极难大愿大事。佛说经已。慧命富楼那。时会四众。天人龙神乾闼婆阿修罗等。皆大欢喜。信受佛语</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>