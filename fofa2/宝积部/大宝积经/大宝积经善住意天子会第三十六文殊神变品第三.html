<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　文殊神变品第三</p>
<p>尔时善住意天子。白文殊师利言。大士。今可俱行诣如来所。奉见顶礼咨受未闻。亦因此时如法问难。文殊师利言。天子。汝莫分别取着如来。善住意言。大士。如来何在而言莫着。文殊师利言。即在现前。善住意言。若如是者我何不见文殊师利言。天子。汝今若能一切不见。是则名为真见如来。善住意言。若现前者。云何诫我莫取如来。文殊师利言。天子。汝谓今者现前何有。善住意言。有虚空界。文殊师利言。如是天子。言如来者即虚空界。何以故。诸法平等如虚空故。是故虚空即是如来。如来即是虚空。虚空如来无二无别。天子。以是义故。若人欲求见如来者。当作斯观。如实真际觉了。是中无有一物可分别者</p>
<p>尔时文殊师利菩萨摩诃萨复以神力。化作三十二所重阁宝堂。辇轩具足。四面正方。四角有柱。周匝栏楯。宝网交络。殊特妙好。高显巍巍。具足庄严甚可爱乐。诸堂阁内咸有胜床。众宝所成天衣覆上。其床各有化菩萨坐。具三十二大人之相。尔时文殊师利。普现如是庄严事已。遂更与彼莲花化佛。并化菩萨。及此宝辇重阁殿堂诸菩萨众。俱往佛所。绕佛七匝。并亦围绕比丘众已。踊在虚空。光明普照众会道场。四面而住。尔时文殊师利。后善住发。忽然在前。先至佛所。善住意天子反更后到。白言大士。吾发在前。更在后至。仁从何路乃至于斯。文殊师利言。天子。假使供养满恒河沙诸如来等。稽首为礼。终不见吾往来进止。尔时花台诸化菩萨。及宝堂中诸菩萨众。同声说偈赞叹如来</p>
<p>　已曾供养过恒河　　不可思议诸世尊</p>
<p>　炽然修行求菩提　　是故超出天人上</p>
<p>　光明妙色三界雄　　牟尼众相实奇特</p>
<p>　为众宣说甚深法　　无有寿命及人我</p>
<p>　世尊行施持净戒　　忍辱精进具修禅</p>
<p>　智慧清净三界表　　我礼彼岸最胜尊</p>
<p>　其有发意求菩提　　则受天人妙供养</p>
<p>　若于深空无疑惑　　当绍出世大法王</p>
<p>　过去诸佛等正觉　　现在一切两足尊</p>
<p>　常说如是诸法空　　本来无相亦无作</p>
<p>　众生体性不可得　　何有生者及死灭</p>
<p>　本既无来亦无去　　一切诸法如虚空</p>
<p>　如彼化人观众事　　虽复示现而无真</p>
<p>　世尊说法亦如是　　斯皆虚诳同幻梦</p>
<p>　恒沙世界满中宝　　持以布施一切人</p>
<p>　若能修忍善说空　　如是行施超于彼</p>
<p>　复于恒沙诸劫中　　供养诸佛天人上</p>
<p>　奉献香花及众具　　为求菩提离世间</p>
<p>　得闻如是甚深法　　无有众生及命人</p>
<p>　当知彼得明净忍　　是为供养十方佛</p>
<p>　于无数劫行布施　　衣食象马及众珍</p>
<p>　当知彼非解脱因　　以有我人众生想</p>
<p>　归命灭度人中尊　　救济众生无量数</p>
<p>　诸法皆空本清净　　如是解脱智庄严</p>
<p>　诸佛出世甚难值　　得闻正法生信难</p>
<p>　人身难得今已获　　善哉佛法汝顺行</p>
<p>　已得蠲除斯八难　　永绝迫窄处空闲</p>
<p>　于诸正法得信行　　应当勇猛发精进</p>
<p>　若闻法已应正思　　不可闻声即取着</p>
<p>　汝等常行阿兰若　　必当速疾成人雄</p>
<p>　近善知识及法师　　应速远离诸恶友</p>
<p>　汝于众生平等想　　慎勿妄起我人心</p>
<p>　常乐多闻持禁戒　　捐弃舍宅坐林间</p>
<p>　腐药治病莫诈善　　亦恒乞食受粪衣</p>
<p>　一切有为即无为　　等同一相如阳焰</p>
<p>　若了实际见真如　　疾成无上菩提道</p>
<p>　当观五阴犹如幻　　内外诸入如空舍</p>
<p>　世尊常说如斯法　　法等于彼莫生着</p>
<p>　贪欲嗔恚性自空　　愚痴我慢分别起</p>
<p>　彼法已灭今亦无　　如是知者得成佛　</p>
<p>如是诸化菩萨。说是偈时。彼会众中二万二千众生。皆发阿耨多罗三藐三菩提心。五百比丘。漏尽意解心得解脱。三百比丘尼。远尘离垢得法眼净。七千优婆塞优婆夷。二万五千诸天子。亦离尘垢法眼清净。三百菩萨得无生法忍。于是三千大千世界大地六种振动。所谓动。遍动。等遍动。震。遍震。等遍震。涌。遍涌。等遍涌。乃至吼起觉等。亦复如是</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>