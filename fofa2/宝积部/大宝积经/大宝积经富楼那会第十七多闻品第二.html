<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　多闻品第二</p>
<p>佛告富楼那。菩萨有四法。则能修集多闻。犹如大海不可竭尽。常能修集多闻宝藏。能于诸法得决定义。于诸语言善了章句。何等四。菩萨求法。所谓十二部经。修多罗。祇夜。受记经。伽陀。忧陀那。尼陀那。如是诸经。本生经。方广经。未曾有经。阿波陀那。论议经。求已诵读。诵读已正忆念。正忆念已如所说行。富楼那。菩萨有此初法。则能修集多闻。犹如大海不可竭尽。常能修集多闻宝藏。能于诸法得决定义。于诸语言善了章句。复次富楼那。菩萨于一切法中无所依止。虽入禅定而无所依。无所依故。于诸法中得不住智。得不住智已。于诸法中得无碍知见。何以故。富楼那。无法可贪作障碍者。菩萨有此三法。则能修集多闻。犹如大海不可竭尽。能常修集多闻宝藏。能于诸法得决定义。于诸语言善了章句。复次富楼那。菩萨以法因缘。念佛及念佛法。是人以法因缘。念佛念佛法时。不见有法可贪受者。是人不贪受故。于一切法心无所著。是人于一切法无所著故。于诸问难。随所问答而无有碍。菩萨有此三法。则能修集多闻。犹如大海不可竭尽。能常修集多闻宝藏。能于诸法得决定义。于诸语言善了章句。复次富楼那。菩萨成就无所得慈于行无碍。无所得慈者不受诸事。何以故。富楼那。住此相者。或生贪欲。或生嗔恚。或生愚痴。住彼相者。亦或生贪欲。或生嗔恚。或生愚痴。住事相物相。阴相入相界相。法相非法相者。亦或生贪欲。或生嗔恚。或生愚痴。是故富楼那。所有受相皆名邪见。菩萨悉灭一切诸相。修集慈心。众生败坏故相亦败坏。相败坏故事亦败坏。事败坏故见亦败坏。菩萨尔时坏一切法修集于慈。如是慈者名为无所得慈。如是无所得慈名为法慈。如是法慈名为佛慈。富楼那。何名佛慈。无作无坏。是名佛慈。复次富楼那。如实通达一切诸法。是名佛慈。世尊。云何名为如实通达一切诸法。佛告富楼那。所通达者。不言是法不言非法。何以故。富楼那。若言有法即是非法。若有无法无有非法。则于其中无有戏论。若无戏论是名涅槃。汝具观之极远极近。富楼那言。不远不近。何以故。世尊。如是义者。无方无处无内无外。佛言。如是富楼那。于法作数。世尊。于何等法为之作数。富楼那。如诸凡夫所著之法。如来不得不修不证不通达。如是法者。为之作数。富楼那。是诸法数。不为分别法故。富楼那。今为汝说。如是第一寂灭法者。能摄佛道。富楼那。当来有人欣赴世利。若闻此经不乐听受。富楼那。我此菩提。汝等但以音声章句。少知之耳。其中义趣汝所不知。此义玄远不可言宣。唯有智者可以内知。尔时世尊。而说偈言</p>
<p>　不能知义者　　闻佛法忧苦</p>
<p>　若能知义者　　如来为作师</p>
<p>　若人佛为师　　是则求涅槃</p>
<p>　无有诤讼心　　能正思量法</p>
<p>　此中无法生　　亦无有法灭</p>
<p>　无生无有灭　　是诸法实相</p>
<p>　若法无有生　　即无有作起</p>
<p>　是非与一异　　此法中皆无</p>
<p>　是名为涅槃　　中无有灭者</p>
<p>　若言极远近　　是二俱为空</p>
<p>　若能知空者　　即名知涅槃</p>
<p>　若知涅槃者　　是名我弟子　</p>
<p>富楼那。菩萨有此四法。则能修集多闻。犹如大海而不竭尽。能常修集多闻宝藏。能于诸法得决定义。于诸语言善了章句。尔时世尊以偈颂曰</p>
<p>　常欲求多闻　　诸佛所称叹</p>
<p>　能得定实义　　是故如大海</p>
<p>　能于一字中　　及与一句义</p>
<p>　于千万亿劫　　说之而不尽</p>
<p>　故当求正法　　求已正思量</p>
<p>　勿贪取法相　　不贪佛所赞</p>
<p>　忆念诸如来　　及念于正法</p>
<p>　不以贪竞心　　而求于导师</p>
<p>　常于诸众生　　修行慈愍心</p>
<p>　而不着众生　　散灭一切法</p>
<p>　大名称菩萨　　修习如是法</p>
<p>　疾得陀罗尼　　多闻从是生</p>
<p>　犹如虚空性　　无增无有减</p>
<p>　法性亦如是　　无增无有减</p>
<p>　我以智慧力　　无量劫说法</p>
<p>　所说无央数　　犹亦不名说</p>
<p>　尽诸众生性　　皆使得人身</p>
<p>　普共行出家　　多闻如阿难</p>
<p>　陀罗尼菩萨　　为是一切人</p>
<p>　千亿劫说法　　智慧犹不尽</p>
<p>　佛智慧无等　　同虚空无量</p>
<p>　虚空无生起　　智慧亦如是</p>
<p>　如龙不取水　　而能雨大水</p>
<p>　是水无住处　　所雨无穷尽</p>
<p>　菩萨亦如是　　得此陀罗尼</p>
<p>　诸法无住处　　是缘说不尽</p>
<p>　故应求多闻　　求已正思惟</p>
<p>　以法缘念佛　　多闻从是生</p>
<p>　慈普覆众生　　散灭众生相</p>
<p>　亦灭诸法相　　多闻从是生　</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>