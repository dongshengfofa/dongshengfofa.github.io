<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第三十四</p>
<p>　　　　唐天竺三藏菩提流志译</p>
<p>　　出现光明会第十一之五</p>
<p>　尔时世尊　　当入城时　　以不思议</p>
<p>　神通之力　　于虚空中　　出微妙声</p>
<p>　演说种种　　陀罗尼行　　令诸大众</p>
<p>　闻如是言　　是陀罗尼　　于眼尽边</p>
<p>　生边边际　　寂静流转　　乃至寂灭</p>
<p>　如是诸法　　皆能通达　　究竟安住</p>
<p>　以布施力　　究竟摄取　　以持戒力</p>
<p>　究竟成就　　以忍辱力　　究竟庄严</p>
<p>　以精进力　　究竟发起　　以智慧力</p>
<p>　究竟宣说　　离诸文字　　语言音声</p>
<p>　乃至色心　　究竟清净　　有漏无漏</p>
<p>　若义若利　　皆悉空寂　　究竟清净</p>
<p>　亦不依止　　一切诸有　　究竟安住</p>
<p>　总持三昧　　无去无来　　非善不善</p>
<p>　乃至无记　　自利利他　　如是诸相</p>
<p>　究竟清净　　亦不安住　　自在威德</p>
<p>　声闻凡夫　　诸佛之法　　亦不安住</p>
<p>　于眼尽边　　生边边际　　乃至寂灭</p>
<p>　如是诸行　　究竟寂静　　若生不生</p>
<p>　是苦是乐　　称赞毁谤　　皆悉舍离</p>
<p>　究竟清净　　究竟照明　　空陀罗尼</p>
<p>　之所解了　　此即住佛　　所行之处</p>
<p>　此即住佛　　游戏之处　　此即安住</p>
<p>　诸佛神通　　此即安住　　诸佛智慧</p>
<p>　安住如是　　眼尽边力　　安住如是</p>
<p>　眼生边力　　安住如是　　眼边际力</p>
<p>　乃至安住　　寂灭之力　　耳鼻舌身</p>
<p>　乃至名等　　二十五法　　亦复如是</p>
<p>　是陀罗尼　　成就如来　　殊胜之力</p>
<p>　是陀罗尼　　成就如是　　威德之力</p>
<p>　入诸如来　　一切行处　　住诸如来</p>
<p>　一切境界　　令诸世间　　于修罗众</p>
<p>　离坚固心　　住梵天行　　能令无量</p>
<p>　百千夜叉　　及鸠槃荼　　皆生欢喜</p>
<p>　亦令无量　　乾闼婆众　　并诸罗刹</p>
<p>　爱乐调伏　　假使梵众　　以妙音声</p>
<p>　于其句义　　不能宣说　　非诸心法</p>
<p>　之所计度　　亦非心法　　之所受持</p>
<p>　是陀罗尼　　非眼所得　　是陀罗尼</p>
<p>　亦不至身　　是陀罗尼　　非眼所得</p>
<p>　亦不至于　　眼所行处　　耳鼻舌身</p>
<p>　乃至名等　　二十五法　　亦复如是</p>
<p>　又说于眼　　尽边生边　　边际流转</p>
<p>　乃至寂灭　　无我无人　　众生寿者</p>
<p>　乃至无有　　补特伽罗　　无相无为</p>
<p>　不来不去　　如是等相　　皆悉了知</p>
<p>　又说了知　　法性之眼　　又说了知</p>
<p>　法成就眼　　智眼慧眼　　梵眼天眼</p>
<p>　梵生得眼　　天生得眼　　梵异熟眼</p>
<p>　天异熟眼　　梵因生眼　　天因生眼</p>
<p>　天神变眼　　天精进眼　　下劣生眼</p>
<p>　珠胜生眼　　舍离阎罗　　世间之眼</p>
<p>　龙夜叉眼　　鸠槃荼眼　　热恼之眼</p>
<p>　非热恼眼　　清净之眼　　非清净眼</p>
<p>　广狭之眼　　声闻乘眼　　禅定之眼</p>
<p>　三摩地眼　　境界之眼　　想出生眼</p>
<p>　贪出生眼　　贪舍离眼　　从因生眼</p>
<p>　非因生眼　　相应之眼　　不相应眼</p>
<p>　依门生眼　　非门生眼　　因缘生眼</p>
<p>　因门生眼　　非肉成眼　　智清净眼</p>
<p>　无所有眼　　不可得眼　　耳鼻舌身</p>
<p>　乃至名等　　二十五法　　亦复如是</p>
<p>　尔时世尊　　于虚空中　　复出无量</p>
<p>　微妙音声　　演说殊胜　　陀罗尼法</p>
<p>　皆是如来　　之所变化　　陀罗尼曰　</p>
<p>呬丽(一)么丽么丽(二)赐(上)弟(三)伊(去)泥(四)弭(上)泥(五)句路尔庾(二合六)句路尔庾(二合七)句丽(八)么丽(九)句拏(上)帝(十)阿啰(二合)艺(十一)阿呬丽(十二)弭弭丽帝(十三)素弭丽(十四)弭丽弭丽(十五)弃比丽(十六)阿比丽(十七)素帝替(十八)驮奶(十九)么奶(二十)伽(上二十一)伽(上)唎帝(二十二)素伽(上)[口*((禾*ㄉ)/牛)](二十三)钵唎(二合)野然曩泥(二十四)阿努卢弭计(上二十五)微[口*路]迷(去二十六)素婆涅里(二合)世(二十七)阿施唎丽(二十八)萨么钵啰(二合)本帝(二十九)钵啰尾醯(三十)陀罗尼(三十一)底瑟耻呵(三十二)素底(引)阿替(三十三)步攘伽(上)伽曩(三十四)躬(去)盘拏(三十五)嚩娑(引)嚩曩(三十六)播唎妒(引)里野(二合)宁(三十七)钵唎伽(上)拏宁(三十八)么曩娑(三十九)素路指多(四十)钵那(四十一)恶察啰(四十二)阿毗罗(引)比野(二合四十三)钵啰(二合)底瑟咤诃(四十四)陀罗尼(四十五)阿(引)耳多(四十六)虞泥(去)毗(四十七)</p>
<p>　如是陀罗尼　　诸佛之所得</p>
<p>　具足大威神　　智慧无边量</p>
<p>　远离于执着　　念处悉清净</p>
<p>　无色无去来　　非方及方所</p>
<p>　无相离言说　　超过诸戏论</p>
<p>　菩萨勤修习　　究竟得清凉</p>
<p>　假使以百千　　那由他偈颂</p>
<p>　演说于一句　　不能得其边</p>
<p>　众圣之所赞　　清净无染着</p>
<p>　一切诸众会　　皆悉生尊重</p>
<p>　如是陀罗尼　　善法威神力</p>
<p>　能摧灭烦恼　　令得于胜利</p>
<p>　功德及智慧　　广大犹如海</p>
<p>　成就忍辱力　　其心安不动</p>
<p>　菩萨常修习　　智者所称叹</p>
<p>　舍离于贫穷　　当获大财宝</p>
<p>　如是陀罗尼　　增长诸功德</p>
<p>　常以空性等　　真实句庄严</p>
<p>　以舍于文字　　名之为空性</p>
<p>　以舍于心识　　名之为法性</p>
<p>　如是陀罗尼　　离垢常清净</p>
<p>　安住于实智　　现种种饶益</p>
<p>　令诸众生等　　欢喜发净心</p>
<p>　无量夜叉众　　及于鸠槃荼</p>
<p>　如是众鬼王　　亦生大欢喜</p>
<p>　如是陀罗尼　　寂静无戏论</p>
<p>　爱乐于众生　　普皆与安乐</p>
<p>　于多百千劫　　常在于诸趣</p>
<p>　作无量利益　　清净无所染</p>
<p>　或以百千偈　　演说甘露法</p>
<p>　令无量众生　　皆生大欢喜</p>
<p>　往昔无量佛　　以清净意乐</p>
<p>　于是陀罗尼　　常思惟法性</p>
<p>　释梵诸天众　　龙王阿修罗</p>
<p>　闻此陀罗尼　　心生大欢喜</p>
<p>　如是陀罗尼　　所经诸国土</p>
<p>　常无有灾难　　病苦及忧恼</p>
<p>　一切诸众生　　各各皆欣乐</p>
<p>　愿此陀罗尼　　常住于我心</p>
<p>　如是陀罗尼　　随所在身心</p>
<p>　喉齶及唇舌　　生无量功德</p>
<p>　若能常受持　　获无量功德</p>
<p>　利益多众生　　皆令得欢喜</p>
<p>　如是陀罗尼　　舍离诸过恶</p>
<p>　演说微妙法　　得无尽辩才</p>
<p>　令百千众生　　皆断除疑惑</p>
<p>　摧破诸憍慢　　获无量功德</p>
<p>　如是陀罗尼　　甚深微密法</p>
<p>　智者常思惟　　勇猛勤修习</p>
<p>　被于智慧甲　　摧灭诸烦恼</p>
<p>　增长功德已　　爱乐无厌足</p>
<p>　如是陀罗尼　　具广大名称</p>
<p>　能了尽无尽　　生边无生边</p>
<p>　以如是智慧　　种种自庄严</p>
<p>　百千诸如来　　尊重而供养</p>
<p>　如是陀罗尼　　明行为两足</p>
<p>　依止于胜定　　趣向菩提道</p>
<p>　随顺于止观　　通达无漏慧</p>
<p>　以净信根力　　成就于二手</p>
<p>　以精进忍辱　　成就于两乳</p>
<p>　智慧波罗蜜　　而为其顶相</p>
<p>　修多罗为线　　贯穿四辩鬘</p>
<p>　往昔所修行　　种种诸功德</p>
<p>　及无量譬喻　　一切悉庄严</p>
<p>　如是陀罗尼　　具无量功德</p>
<p>　于眼前后际　　尽边无尽边</p>
<p>　若生若无生　　边际非边际</p>
<p>　寂静不寂静　　流转非流转</p>
<p>　无有及无起　　寂灭并无我</p>
<p>　无人无寿者　　乃至无众生</p>
<p>　如是无量门　　一切皆解了</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　如上所称叹　　微妙陀罗尼</p>
<p>　寂静胜功德　　诸佛之境界</p>
<p>　陀罗尼实义　　非文字诠表</p>
<p>　随顺于世间　　但以假名说　</p>
<p>尔时世尊。与诸大众到童子家。敷座而坐。是时月光童子。知佛坐已。躬自赍持微妙供具。奉献如来及诸大众。其供纯以禅定福德殊胜善根不思议力之所成熟。如是施时亦不为己。普令一切无量众生。发趣菩提获大善利。其供周遍皆悉充足。尔时世尊饭食已讫。于众会中。告月光童子言。童子。若善男子善女人等。住大乘者行施资粮。有八十种殊胜功德。云何八十。所谓成熟众生善言摄受。妙相圆满。诸根无缺。舍离生死。证于涅槃。尽诸结使。得胜自在。具足功德。庄严佛土。眷属清净。有大威德。具足智慧。成就最上殊胜之行。圆满无上无等等行。除灭习气。增长如来一切智行。身及舍利为诸世间声闻缘觉之所供养。摧破恶人。能令人王天龙夜叉阿修罗王迦楼罗王及梵天王皆生清信。有大威德。宣说契经。应颂。受记。自说。讽诵。譬喻。因缘。本事。本生。方广。希法。乃至论义。受持演说心无懈惓。于法无吝。安住佛道。世界最胜。名色清净。证于法身。得无所畏。成就福德。蔽诸外道。具善人法。舍恶人行。信福智因。和合佛法。降伏众魔。于佛所说安乐之法无有疑惑。摧破恶欲。具大威德。修菩萨行。得胜神通。舍离生死。成就众生。赞无边行。摄受功德。慰喻众生。受用法乐。修行惠施。入大智门。住于暖法。种性决定。修行法忍。安住佛道。童子。若善男子善女人等。修施资粮。具足成就是八十种殊胜功德。尔时世尊。复说偈言</p>
<p>　大智诸菩萨　　具足施资粮</p>
<p>　胜利有八十　　我今已略说</p>
<p>　复有诸功德　　无量难思议</p>
<p>　皆从布施生　　今当少宣说</p>
<p>　汝以平等施　　普遍于大会</p>
<p>　如是施资粮　　智者应修习</p>
<p>　此施能积集　　福聚不思议</p>
<p>　相好庄严身　　一切皆圆满</p>
<p>　生处及种族　　国土若居家</p>
<p>　名称与色心　　一切皆清净</p>
<p>　诸天神变事　　及宫殿婇女</p>
<p>　清净无碍辩　　皆从布施生</p>
<p>　布施胜资粮　　诸佛咸称叹</p>
<p>　此即是菩提　　最初安住本</p>
<p>　精进诸菩萨　　于施无疑惑</p>
<p>　安住决定心　　勤修于布施</p>
<p>　如是布施心　　成就殊胜福</p>
<p>　菩萨勤修习　　当证佛菩提</p>
<p>　由布施威力　　成就胜神通</p>
<p>　振动俱胝刹　　不损诸众生</p>
<p>　由布施能引　　净戒及多闻</p>
<p>　正信与精进　　三昧无漏慧</p>
<p>　由布施能引　　根力菩提分</p>
<p>　正断及神足　　远离诸习气</p>
<p>　由布施能引　　清净妙音声</p>
<p>　于百俱胝刹　　开示无边法</p>
<p>　由净信行施　　速得诸神通</p>
<p>　为成就神通　　应勤修布施</p>
<p>　无量诸天众　　百千阿修罗</p>
<p>　龙神及夜叉　　眷属共围绕</p>
<p>　咸乘妙楼阁　　自在而游戏</p>
<p>　如是等诸王　　见勤行施者</p>
<p>　皆当起远迎　　敷座而供养</p>
<p>　如是行施人　　具足大威德</p>
<p>　自在神通力　　摄受诸天王</p>
<p>　鸠槃荼夜叉　　皆悉来归伏</p>
<p>　及乾闼婆众　　亦献诸音乐</p>
<p>　贼害起慈心　　恶人当远离</p>
<p>　珍财无损减　　库藏悉充盈</p>
<p>　以修布施故　　成就胜资粮</p>
<p>　乃至于佛智　　不行外道法</p>
<p>　是人无病恼　　守护陀罗尼</p>
<p>　得诸殊胜力　　皆由布施生</p>
<p>　如是行施人　　修习菩提道</p>
<p>　不遇恶知识　　得同类善友</p>
<p>　复有诸菩萨　　积集施资粮</p>
<p>　成就不思议　　陀罗尼智慧</p>
<p>　以无量偈颂　　演说于总持</p>
<p>　一切无挂碍　　不失于本义</p>
<p>　广大菩提心　　志愿常坚固</p>
<p>　具足于净戒　　舍离诸魔业</p>
<p>　不着五欲乐　　专精求正念</p>
<p>　心常无迷惑　　亦不生贪爱</p>
<p>　嗔恚诸烦恼　　如实皆了知</p>
<p>　于一切境界　　不着不迷惑</p>
<p>　是人善了知　　如是诸烦恼</p>
<p>　以因缘和合　　能生诸过失</p>
<p>　乃至于佛法　　若因若因因</p>
<p>　如是因作用　　一切皆能了</p>
<p>　是人能了知　　眼尽边因性</p>
<p>　远离诸迷惑　　于眼无所染</p>
<p>　是人能了知　　眼生边边际</p>
<p>　寂静与流转　　无有及无生</p>
<p>　乃至于寂灭　　如是等因性</p>
<p>　远离诸迷惑　　于眼无所染</p>
<p>　是人能了知　　眼前际言说</p>
<p>　随世假安立　　于中无有实</p>
<p>　是人能了知　　眼后际言说</p>
<p>　随世假安立　　于中无有实</p>
<p>　是人能了知　　眼生边边际</p>
<p>　寂静与流转　　无有及无生</p>
<p>　乃至于寂灭　　如是等言说</p>
<p>　随世假安立　　于中无有实</p>
<p>　是人能了知　　眼前际言说</p>
<p>　但因缘和合　　于中无所著</p>
<p>　是人能了知　　眼后际言说</p>
<p>　但因缘和合　　于中无所著</p>
<p>　是人能了知　　眼生边边际</p>
<p>　寂静与流转　　无有及无生</p>
<p>　乃至于寂灭　　如是等言说</p>
<p>　但因缘和合　　于中无所著</p>
<p>　是人能了知　　眼前际言说</p>
<p>　自性无表示　　于中无所染</p>
<p>　是人能了知　　眼后际言说</p>
<p>　自性无表示　　于中无所染</p>
<p>　是人能了知　　眼生边边际</p>
<p>　寂静与流转　　无有及无生</p>
<p>　乃至于寂灭　　如是等言说</p>
<p>　自性无表示　　于中无所染</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　是人能了知　　贪欲即佛道</p>
<p>　自性无差别　　于贪无所染</p>
<p>　一切诸佛道　　当于烦恼求</p>
<p>　知性无差别　　是入总持门</p>
<p>　说贪是总持　　总持即是贪</p>
<p>　知性无差别　　是学总持门</p>
<p>　如是供养贪　　即为供养佛</p>
<p>　以供养佛故　　成就总持门</p>
<p>　是人能了知　　嗔恚即佛道</p>
<p>　自性无差别　　于嗔无所染</p>
<p>　嗔即是总持　　总持即是嗔</p>
<p>　知性无差别　　是学总持门</p>
<p>　如是供养嗔　　亦为供养佛</p>
<p>　以供养佛故　　成就总持门</p>
<p>　是人能了知　　愚痴即佛道</p>
<p>　自性无差别　　于痴无所染</p>
<p>　若如实了知　　痴性之边际</p>
<p>　是则修佛道　　成就总持门</p>
<p>　痴即是总持　　总持即是痴</p>
<p>　知性无差别　　是学总持门</p>
<p>　如是供养痴　　即为供养佛</p>
<p>　以供养佛故　　成就总持门</p>
<p>　如是供养痴　　即为供养法</p>
<p>　以供养法故　　成就总持门</p>
<p>　如是供养痴　　即为供养僧</p>
<p>　以供养僧故　　成就总持门</p>
<p>　如是供养痴　　即为供养戒</p>
<p>　以供养戒故　　成就总持门</p>
<p>　如是供养痴　　即供养精进</p>
<p>　供养精进故　　成就总持门</p>
<p>　如是供养痴　　即供养赞叹</p>
<p>　供养赞叹故　　成就总持门</p>
<p>　如是供养痴　　即供养佛法</p>
<p>　供养佛法故　　成就总持门</p>
<p>　如是供养痴　　即供养法性</p>
<p>　供养法性故　　成就总持门</p>
<p>　如是供养痴　　即供养真如</p>
<p>　供养真如故　　成就总持门</p>
<p>　如是供养痴　　即供养无生</p>
<p>　供养无生故　　成就总持门</p>
<p>　如是供养痴　　即供养无灭</p>
<p>　供养无灭故　　成就总持门</p>
<p>　如是供养痴　　即供养无尽</p>
<p>　供养无尽故　　成就总持门</p>
<p>　如是供养痴　　即供养无有</p>
<p>　供养无有故　　成就总持门</p>
<p>　如是供养痴　　即供养无边</p>
<p>　供养无边故　　成就总持门</p>
<p>　如是供养痴　　即供养三有</p>
<p>　供养三有故　　成就总持门</p>
<p>　如是供养痴　　即供养寂静</p>
<p>　供养寂静故　　成就总持门</p>
<p>　如是供养痴　　即供养流转</p>
<p>　以供养转故　　成就总持门</p>
<p>　如是供养痴　　即供养无转</p>
<p>　供养无转故　　成就总持门</p>
<p>　如是供养痴　　即供养无有</p>
<p>　供养无有故　　成就总持门</p>
<p>　如是供养痴　　即供养无起</p>
<p>　供养无起故　　成就总持门</p>
<p>　如是供养痴　　即供养寂灭</p>
<p>　供养寂灭故　　成就总持门</p>
<p>　如是供养痴　　即供养不来</p>
<p>　供养不来故　　成就总持门</p>
<p>　如是供养痴　　即供养无行</p>
<p>　供养无行故　　成就总持门</p>
<p>　如是供养痴　　即供养有为</p>
<p>　供养有为故　　成就总持门</p>
<p>　如是供养痴　　即供养苦等</p>
<p>　以供养苦等　　成就总持门</p>
<p>　如是供养痴　　即供养苦智</p>
<p>　供养苦智故　　成就总持门</p>
<p>　如是供养痴　　即供养集智</p>
<p>　供养集智故　　成就总持门</p>
<p>　如是供养痴　　即供养灭智</p>
<p>　供养灭智故　　成就总持门</p>
<p>　如是供养痴　　即供养道智</p>
<p>　供养道智故　　成就总持门</p>
<p>　如是供养痴　　即供养法智</p>
<p>　供养法智故　　成就总持门</p>
<p>　如是供养痴　　即供养类智</p>
<p>　供养类智故　　成就总持门</p>
<p>　如是供养痴　　供养无生智</p>
<p>　供养无生故　　成就总持门</p>
<p>　如是供养痴　　即供养尽智</p>
<p>　供养尽智故　　成就总持门</p>
<p>　如是于正断　　念住并神足</p>
<p>　五根及五力　　七觉八道支</p>
<p>　兼彼奢摩他　　毗般舍那等</p>
<p>　于斯九种法　　一切皆如是　</p>
<p>尔时世尊。告月光童子言。善男子。若有众生住于大乘。为欲成就如上所说陀罗尼者。应当远离八十种人。云何八十。所谓杀父。害母。杀阿罗汉。以屠害心出佛身血。破和合僧。贼住出家。无根二根。邪见。邪思惟。邪语。邪业。邪命。邪精进。邪念。邪定。不知处。不知时。不知法。不知道。不知量。不知自他。于佛法僧并诸学处不能尊重。于不放逸及殊胜境亦不宗仰。不知法。不知律。不知学处。不知其罪若重若轻。不知其戒是毁是缺。又不知行若细若粗。亦不知业未来现在。于下劣事亦不了知。赞声闻乘毁如来法。劝导开示辟支佛乘远离厌舍无上正道破戒。破见。破诸威仪。行于非道。说有我人。说有众生。说有命者。说有补特伽罗。志意下劣。起贪嗔痴。断见。常见空无因见。不见有。不见无。不见业。不见精进。不知业。不知业因。不知异熟。不知异熟因。不知诸根。不知诸根因不知界。不知界因。不知解脱。不知解脱因。不知道。不知道因。不知烦恼。不知烦恼因。不知施。不知施因。不知前际及于后际。不知前际及后际因。不知生死。不知生死因。不知有漏。不知有漏因。不知尽非尽。不知有非有。不知边际非边际。不知寂静非寂静。不知转非转。不知性非性。不知生非生。不知灭非灭。童子。若善男子善女人等。为欲成就如上所说陀罗尼者。应当舍离是八十种非法之人。尔时世尊。复说偈言</p>
<p>　若不了于眼　　生尽之边际</p>
<p>　是人迷总持　　智者应远离</p>
<p>　若能了于眼　　无我无众生</p>
<p>　是人住总持　　智者应亲近</p>
<p>　若能了于眼　　生尽离文字</p>
<p>　是人住总持　　智者应亲近</p>
<p>　若能了于眼　　寂静无所住</p>
<p>　是人住总持　　智者应亲近</p>
<p>　若能了于眼　　自性无所住</p>
<p>　是人住总持　　智者应亲近</p>
<p>　若能了于眼　　无转无色相</p>
<p>　是人住总持　　智者应亲近</p>
<p>　若能了于眼　　无生性寂灭</p>
<p>　是人住总持　　智者应亲近</p>
<p>　若能了于眼　　自性离名相</p>
<p>　诸佛无能说　　称叹及表示</p>
<p>　是人住总持　　智者应亲近</p>
<p>　若能了于眼　　自性离名相</p>
<p>　无有能思惟　　受持及演说</p>
<p>　是人住总持　　智者应亲近</p>
<p>　如是总持性　　非文字诠辩</p>
<p>　无有诸方所　　亦非心所到</p>
<p>　是法无欢喜　　亦不住嗔恚</p>
<p>　不动如山王　　虽说无所得</p>
<p>　总持实无有　　乃至我亦无</p>
<p>　若我自性空　　总持亦无有</p>
<p>　总持自性空　　愚者计为有</p>
<p>　由是妄分别　　不闻生忧恼</p>
<p>　若分别贪性　　及以总持空</p>
<p>　如是二分别　　毕竟不可得</p>
<p>　若了空性空　　总持亦非有</p>
<p>　乃至菩提分　　三摩地亦空</p>
<p>　若有能了知　　总持及空性</p>
<p>　乃至三摩地　　于眼亦了知</p>
<p>　若于眼尽边　　如实善了知</p>
<p>　则于总持门　　究竟能成就</p>
<p>　若于眼生边　　如实善了知</p>
<p>　则于总持门　　究竟能成就</p>
<p>　若于眼边际　　如实善了知</p>
<p>　则于总持门　　究竟能成就</p>
<p>　若于眼寂静　　如实善了知</p>
<p>　则于总持门　　究竟能成就</p>
<p>　若于眼流转　　如实善了知</p>
<p>　则于总持门　　究竟能成就</p>
<p>　若于眼无有　　如实善了知</p>
<p>　则于总持门　　究竟能成就</p>
<p>　若于眼无生　　如实善了知</p>
<p>　则于总持门　　究竟能成就</p>
<p>　若于眼寂灭　　如实善了知</p>
<p>　则于总持门　　究竟能成就</p>
<p>　若于眼变异　　如实知尽边</p>
<p>　则于总持门　　究竟能成就</p>
<p>　若于眼变异　　如实知生边</p>
<p>　则于总持门　　究竟能成就</p>
<p>　若于眼变异　　如实知边际</p>
<p>　则于总持门　　究竟能成就</p>
<p>　若于眼变异　　如实知寂静</p>
<p>　则于总持门　　究竟能成就</p>
<p>　若于眼变异　　如实知流转</p>
<p>　则于总持门　　究竟能成就</p>
<p>　若于眼变异　　如实知无有</p>
<p>　则于总持门　　究竟能成就</p>
<p>　若于眼变异　　如实知无生</p>
<p>　则于总持门　　究竟能成就</p>
<p>　若于眼变异　　如实知寂灭</p>
<p>　则于总持门　　究竟能成就</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　若于眼前际　　无变无异相</p>
<p>　无取无分别　　是住总持门</p>
<p>　若于眼尽边　　无变无异相</p>
<p>　无取无分别　　是住总持门</p>
<p>　若于眼生边　　无变无异相</p>
<p>　无取无分别　　是住总持门</p>
<p>　若于眼边际　　无变无异相</p>
<p>　无取无分别　　是住总持门</p>
<p>　若于眼寂静　　无变无异相</p>
<p>　无取无分别　　是住总持门</p>
<p>　若于眼流转　　无变无异相</p>
<p>　无取无分别　　是住总持门</p>
<p>　若于眼无有　　无变无异相</p>
<p>　无取无分别　　是住总持门</p>
<p>　若于眼无生　　无变无异相</p>
<p>　无取无分别　　是住总持门</p>
<p>　若于眼寂灭　　无变无异相</p>
<p>　无取无分别　　是住总持门</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　贪嗔痴忿慢　　嫉诳悭忧恼</p>
<p>　过失垢毒箭　　暴流黑白业</p>
<p>　不生亦不灭　　不去亦不来</p>
<p>　不动亦不异　　非作亦非行</p>
<p>　非明亦非闇　　非流舍暴流</p>
<p>　无尽及无住　　非行非不行</p>
<p>　非字非攀缘　　非出亦非入</p>
<p>　分别妄想等　　六十二诸门</p>
<p>　各随其义理　　一切皆如是</p>
<p>　若知眼前际　　乃至于上下</p>
<p>　无取无分别　　是住总持门</p>
<p>　若知眼尽边　　乃至于上下</p>
<p>　无取无分别　　是住总持门</p>
<p>　若知眼生边　　乃至于上下</p>
<p>　无取无分别　　是住总持门</p>
<p>　若知眼边际　　乃至于上下</p>
<p>　无取无分别　　是住总持门</p>
<p>　若知眼寂静　　乃至于上下</p>
<p>　无取无分别　　是住总持门</p>
<p>　若知眼流转　　乃至于上下</p>
<p>　无取无分别　　是住总持门</p>
<p>　若知眼无有　　乃至于上下</p>
<p>　无取无分别　　是住总持门</p>
<p>　若知眼无生　　乃至于上下</p>
<p>　无取无分别　　是住总持门</p>
<p>　若知眼寂灭　　乃至于上下</p>
<p>　无取无分别　　是住总持门</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　于地不变异　　无取无分别</p>
<p>　如是了知者　　成就总持门</p>
<p>　于地无生相　　无取无分别</p>
<p>　如是了知者　　成就总持门</p>
<p>　于地无灭相　　无取无分别</p>
<p>　如是了知者　　成就总持门</p>
<p>　于地证入相　　无取无分别</p>
<p>　如是了知者　　成就总持门</p>
<p>　于地出离相　　无取无分别</p>
<p>　如是了知者　　成就总持门</p>
<p>　于地无愿相　　无取无分别</p>
<p>　如是了知者　　成就总持门</p>
<p>　于地无住相　　不来亦不去</p>
<p>　无边与无尽　　相应不相应</p>
<p>　离名字计度　　观察与流转</p>
<p>　无有及修治　　无言说表示</p>
<p>　寂静无所依　　念住并正断</p>
<p>　神足及根力　　觉支无畏道</p>
<p>　如是诸地法　　无取无分别</p>
<p>　如是了知者　　成就总持门</p>
<p>　若于我无入　　无取无分别</p>
<p>　如是了知者　　成就总持门</p>
<p>　若于我无出　　无取无分别</p>
<p>　如是了知者　　成就总持门</p>
<p>　若于我无相　　无取无分别</p>
<p>　如是了知者　　成就总持门</p>
<p>　若于我无愿　　无取无分别</p>
<p>　如是了知者　　成就总持门</p>
<p>　若于我无住　　无取无分别</p>
<p>　如是了知者　　成就总持门</p>
<p>　若于我无生　　无取无分别</p>
<p>　如是了知者　　成就总持门</p>
<p>　若于我无灭　　无取无分别</p>
<p>　如是了知者　　成就总持门</p>
<p>　若于我文字　　无取无分别</p>
<p>　如是了知者　　成就总持门</p>
<p>　若我离文字　　无取无分别</p>
<p>　如是了知者　　成就总持门</p>
<p>　知眼前后际　　远离于断常</p>
<p>　因缘自性空　　导师方便说</p>
<p>　若演说法时　　分别于眼相</p>
<p>　是人妄分别　　不名真说法</p>
<p>　若思惟法时　　分别于眼相</p>
<p>　是人妄分别　　不名思惟法</p>
<p>　若修习法时　　分别于眼相</p>
<p>　是人妄分别　　不名修习法</p>
<p>　若了眼空性　　即不趣菩提</p>
<p>　诸佛于是人　　常现前说法</p>
<p>　若不了知眼　　亦不了知色</p>
<p>　若能了知眼　　于色亦了知</p>
<p>　若能了于眼　　于色亦了知</p>
<p>　若于色了知　　于眼亦能了</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　若演说法时　　分别于因相</p>
<p>　是人妄分别　　不名为说法</p>
<p>　若演说法时　　分别寂静相</p>
<p>　是人妄分别　　不名为说法</p>
<p>　若演说法时　　分别于道相</p>
<p>　是人妄分别　　不名为说法</p>
<p>　若演说法时　　分别于空相</p>
<p>　是人妄分别　　不名为说法</p>
<p>　若演说法时　　分别于积集</p>
<p>　是人妄分别　　不名为说法</p>
<p>　若演说法时　　分别于事物</p>
<p>　是人妄分别　　不名为说法</p>
<p>　若演说法时　　分别眼摄取</p>
<p>　是人妄分别　　不名为说法</p>
<p>　于眼不了知　　是则生贪欲</p>
<p>　若能了知眼　　贪欲则不生</p>
<p>　耳鼻舌身心　　六尘并四大</p>
<p>　乃至世生名　　一切皆如是</p>
<p>　若演说法时　　分别种种果</p>
<p>　是人妄分别　　不名为说法</p>
<p>　不退于志愿　　了达于性空</p>
<p>　得诸三昧门　　彼能善说法</p>
<p>　不退于志愿　　于眼离分别</p>
<p>　以无分别故　　彼能善说法</p>
<p>　不了眼性空　　亦迷眼自性</p>
<p>　以不了知故　　是不应说法</p>
<p>　若了眼性空　　即知眼自性</p>
<p>　以能了知故　　是人应说法</p>
<p>　不了眼性空　　亦迷句自性</p>
<p>　以不了知故　　是不应说法</p>
<p>　若了眼性空　　即知句自性</p>
<p>　以能了知故　　是人应说法</p>
<p>　不了眼性空　　亦迷文自性</p>
<p>　以不了知故　　是不应说法</p>
<p>　若了眼性空　　即知文自性</p>
<p>　以能了知故　　是人应说法</p>
<p>　不了眼性空　　亦迷名自性</p>
<p>　以不了知故　　是不应说法</p>
<p>　若了眼性空　　即知名自性</p>
<p>　以能了知故　　是人应说法</p>
<p>　不了眼性空　　亦迷色自性</p>
<p>　以不了知故　　是不应说法</p>
<p>　若了眼性空　　即知色自性</p>
<p>　以能了知故　　是人应说法</p>
<p>　不了眼性空　　依世相分别</p>
<p>　不能善随顺　　调伏诸众生</p>
<p>　若了眼性空　　不依相分别</p>
<p>　即能善随顺　　调伏诸众生</p>
<p>　不了眼有无　　处众而说法</p>
<p>　是人贪利养　　一切无信受</p>
<p>　若了眼有无　　处众而说法</p>
<p>　是人不贪着　　一切皆信受</p>
<p>　不了眼性空　　而处于法座</p>
<p>　虽说多譬喻　　一切无信受</p>
<p>　若了眼性空　　而处于法座</p>
<p>　所说诸譬喻　　一切皆信受</p>
<p>　耳鼻舌身心　　六尘并四大</p>
<p>　乃至世生名　　一切皆如是　</p>
<p>尔时世尊说是经已。月光童子及诸大众。一切世间天人阿修罗乾闼婆等。闻佛所说。皆大欢喜。信受奉行。</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 