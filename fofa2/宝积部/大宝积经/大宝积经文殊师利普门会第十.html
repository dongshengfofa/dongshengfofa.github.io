<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第二十九</p>
<p>　　　　大唐三藏菩提流志奉　诏译</p>
<p>　　文殊师利普门会第十</p>
<p>如是我闻。一时佛在王舍城耆阇崛山中。与大比丘众八百人俱。菩萨摩诃萨四万二千。时有菩萨名无垢藏。与九万二千诸菩萨众。恭敬围绕从空而来。尔时世尊即告大众。彼诸菩萨。为遍清净行世界。普花如来。劝发来此娑婆世界。令于我所听受普入不思议法门。其诸菩萨亦当集会。说是语已。无量无边他方此界诸菩萨众。悉来集会耆阇崛山。顶礼佛足却住一面</p>
<p>尔时无垢藏菩萨。手持七宝千叶莲花。至如来所头面礼足。白佛言。世尊。遍清净行世界。普花如来。以是宝花奉上世尊。致问无量。少病少恼起居轻利安乐行不。作是语已。即升虚空结加趺坐</p>
<p>尔时文殊师利菩萨摩诃萨。于大众中即从座起。偏袒右肩右膝着地。合掌恭敬而白佛言。我念过去久远世时。曾于普灯佛所。闻说普入不思议法门。我于尔时。即便获得八千四百亿那由他三昧。又能了知七十七万亿那由他三昧。善哉世尊。愿垂哀愍为诸菩萨说此法门</p>
<p>尔时佛告文殊师利。汝今谛听善思念之。当为汝说。文殊师利言。唯然世尊。愿乐欲闻。佛言。若诸菩萨欲学此法。应当修习诸三昧门。所谓色相三昧。声相三昧。香相三昧。味相三昧。触相三昧。意界三昧。女相三昧。男相三昧。童男相三昧。童女相三昧。天相三昧。龙相三昧。夜叉相三昧。乾闼婆相三昧。阿修罗相三昧。迦楼罗相三昧。紧那罗相三昧。摩睺罗伽相三昧。地狱相三昧。畜生相三昧。阎魔罗界三昧。贪相三昧。嗔相三昧。痴相三昧。不善法三昧。善法三昧。有为三昧。无为三昧。文殊师利。若诸菩萨于如是等一切三昧。善通达者。是则已为修学此法。文殊师利。云何名为色相三昧。即说颂曰</p>
<p>　观色如聚沫　　中无有坚实</p>
<p>　不可执持故　　是名色三昧　</p>
<p>复次文殊师利。云何名为声相三昧。即说颂曰</p>
<p>　观声如谷响　　其性不可得</p>
<p>　诸法亦如是　　无相无差别</p>
<p>　了知皆寂静　　是名声三昧　</p>
<p>复次文殊师利。云何名为香相三昧。即说颂曰</p>
<p>　假令百千劫　　常嗅种种香</p>
<p>　如海纳众流　　而无有厌足</p>
<p>　其香若是实　　则应可满足</p>
<p>　但有假名字　　其实不可取</p>
<p>　以不可取故　　鼻亦无所有</p>
<p>　了知性空寂　　是名香三昧　</p>
<p>复次文殊师利。云何名为味相三昧。即说颂曰</p>
<p>　舌根之所受　　碱醋等诸味</p>
<p>　皆从众缘生　　其性无所有</p>
<p>　若能如是知　　因缘和合起</p>
<p>　了此不思议　　是名味三昧　</p>
<p>复次文殊师利。云何名为触相三昧。即说颂曰</p>
<p>　触但有名字　　其性不可得</p>
<p>　细滑等诸法　　皆是从缘生</p>
<p>　若能知触性　　因缘和合起</p>
<p>　毕竟无所有　　是名触三昧　</p>
<p>复次文殊师利。云何名为意界三昧。即说颂曰</p>
<p>　设集三千界　　无量诸众生</p>
<p>　一心共思求　　意界不可得</p>
<p>　不在于内外　　亦不可聚集</p>
<p>　但以于假名　　说有种种相</p>
<p>　犹如于幻化　　无住无处所</p>
<p>　了知彼性空　　是名意三昧　</p>
<p>复次文殊师利。云何名为女相三昧。即说颂曰</p>
<p>　四大假为女　　其中无所有</p>
<p>　凡夫迷惑心　　执取以为实</p>
<p>　女人如幻化　　愚者不能了</p>
<p>　妄见女相故　　生于染着心</p>
<p>　譬如幻化女　　而非实女人</p>
<p>　无智者迷惑　　便生于欲想</p>
<p>　如是了知已　　一切女无相</p>
<p>　此相皆寂静　　是名女三昧　</p>
<p>复次文殊师利。云何名为男相三昧。即说颂曰</p>
<p>　自谓是男子　　见彼为女人</p>
<p>　由斯分别心　　而生于欲想</p>
<p>　欲心本无有　　心相不可得</p>
<p>　由妄分别故　　于身起男想</p>
<p>　是中实无男　　我说如阳焰</p>
<p>　知男相寂静　　是名男三昧　</p>
<p>复次文殊师利。云何名为童男相三昧。即说颂曰</p>
<p>　如树无根枝　　花则不可得</p>
<p>　以花无有故　　其果亦不生</p>
<p>　由无彼女人　　童男亦非有</p>
<p>　随于分别者　　假说如是名</p>
<p>　了知彼女人　　及童男非有</p>
<p>　能如是观察　　是童男三昧　</p>
<p>复次文殊师利。云何名为童女相三昧。即说颂曰</p>
<p>　如断多罗树　　毕竟不复生</p>
<p>　何有智慧人　　于中求果实</p>
<p>　若有能了知　　诸法无生者</p>
<p>　不应起分别　　童女为能生</p>
<p>　又如焦谷种　　其牙本不生</p>
<p>　女人亦复然　　是童女三昧　</p>
<p>复次文殊师利。云何名为天相三昧。即说颂曰</p>
<p>　因清净信心　　及以众善业</p>
<p>　受诸天胜报　　端正殊妙身</p>
<p>　珍宝诸宫殿　　非由造作成</p>
<p>　曼陀罗妙花　　亦无种植者</p>
<p>　如是不思议　　皆因业力起</p>
<p>　能现种种相　　犹若净琉璃</p>
<p>　如是殊妙身　　及诸宫殿等</p>
<p>　皆从虚妄生　　是名天三昧　</p>
<p>复次文殊师利。云何名为龙相三昧。即说颂曰</p>
<p>　受此诸龙身　　由不修于忍</p>
<p>　兴澍大云雨　　遍满阎浮提</p>
<p>　不从前后际　　亦不在中间</p>
<p>　而能生此水　　复归于大海</p>
<p>　如是诸龙等　　积习性差别</p>
<p>　起于种种业　　业亦无有生</p>
<p>　一切非真实　　愚者谓为有</p>
<p>　能如是了知　　是名龙三昧　</p>
<p>复次文殊师利。云何名为夜叉相三昧。即说颂曰</p>
<p>　是大夜叉身　　从于自心起</p>
<p>　是中无有实　　妄生于恐怖</p>
<p>　亦无有怖心　　而生于怖畏</p>
<p>　观法非实故　　无相无所得</p>
<p>　空无寂静处　　现此夜叉相</p>
<p>　如是知虚妄　　是夜叉三昧　</p>
<p>复次文殊师利。云何名为乾闼婆相三昧。即说颂曰</p>
<p>　彼实无所趣　　名言假施设</p>
<p>　了知趣非趣　　乾闼婆三昧　</p>
<p>复次文殊师利。云何名为阿修罗相三昧。即说颂曰</p>
<p>　修罗相所印　　其相本无生</p>
<p>　无生故无灭　　阿修罗三昧　</p>
<p>复次文殊师利。云何名为迦楼罗相三昧。即说颂曰</p>
<p>　无身以为身　　名字假施设</p>
<p>　名相无所有　　迦楼罗三昧　</p>
<p>复次文殊师利。云何名为紧那罗相三昧。即说颂曰</p>
<p>　法无作而作　　说为紧那罗</p>
<p>　了知此不生　　紧那罗三昧　</p>
<p>复次文殊师利。云何名为摩睺罗伽相三昧。即说颂曰</p>
<p>　彼由于名字　　随世而安立</p>
<p>　是中无有法　　而妄起分别</p>
<p>　了知此分别　　自性无所有</p>
<p>　彼相寂静故　　摩睺罗三昧　</p>
<p>复次文殊师利。云何名为地狱相三昧。即说颂曰</p>
<p>　地狱空无相　　其性极清净</p>
<p>　是中无作者　　从自分别生</p>
<p>　我坐道场时　　了此无生相</p>
<p>　无相无生故　　其性如虚空</p>
<p>　此相皆寂静　　是地狱三昧　</p>
<p>复次文殊师利。云何名为畜生相三昧。即说颂曰</p>
<p>　如云现众色　　是中无有实</p>
<p>　能令无智人　　于此生迷惑</p>
<p>　于彼畜生趣　　而受种种身</p>
<p>　犹如虚空云　　现于诸色像</p>
<p>　了知业如幻　　不生迷惑心</p>
<p>　彼相本寂静　　是畜生三昧　</p>
<p>复次文殊师利。云何名为阎魔罗界三昧。即说颂曰</p>
<p>　造作纯黑业　　及以杂业者</p>
<p>　流转阎罗界　　受于种种苦</p>
<p>　实无阎罗界　　亦无流转者</p>
<p>　自性本无生　　诸苦犹如梦</p>
<p>　若能如是观　　阎罗界三昧　</p>
<p>复次文殊师利。云何名为贪相三昧。即说颂曰</p>
<p>　贪从分别生　　分别亦非有</p>
<p>　无生亦无相　　住处不可得</p>
<p>　贪性如虚空　　亦无有建立</p>
<p>　凡夫妄分别　　由斯贪染生</p>
<p>　法性本无染　　清净如虚空</p>
<p>　十方遍推求　　其性不可得</p>
<p>　不了性空故　　见贪生怖畏</p>
<p>　无畏生畏想　　于何得安乐</p>
<p>　譬如愚痴人　　怖畏于虚空</p>
<p>　惊惧而驰走　　避空不欲见</p>
<p>　虚空遍一切　　于何而得离</p>
<p>　愚夫迷惑故　　颠倒分别生</p>
<p>　贪本无自性　　妄生厌离心</p>
<p>　如人欲避空　　终无能脱者</p>
<p>　诸法性自离　　犹如于涅槃</p>
<p>　三世一切佛　　了知贪性空</p>
<p>　住此境界中　　未曾有舍离</p>
<p>　于贪怖畏者　　思惟求解脱</p>
<p>　如是贪自性　　究竟常清净</p>
<p>　我证菩提时　　了达皆平等</p>
<p>　若执贪为有　　于彼当舍离</p>
<p>　由妄分别故　　而言舍离贪</p>
<p>　此唯分别心　　实无有舍离</p>
<p>　其性不可得　　亦无有灭坏</p>
<p>　平等实际中　　无解脱分别</p>
<p>　若于贪解脱　　于空亦解脱</p>
<p>　虚空及与贪　　无尽无差别</p>
<p>　若见差别者　　我说令舍离</p>
<p>　贪实无有生　　妄起生分别</p>
<p>　彼贪本性空　　但有假名字</p>
<p>　不应以此名　　而生于执着</p>
<p>　了贪无染故　　是则毕竟空</p>
<p>　不由灭坏贪　　而得于解脱</p>
<p>　贪法与佛法　　平等即涅槃</p>
<p>　智者应当知　　了贪寂静已</p>
<p>　入于寂静界　　是名贪三昧　</p>
<p>复次文殊师利。云何名为嗔相三昧。即说颂曰</p>
<p>　以虚妄因缘　　而起于嗔恚</p>
<p>　无我执为我　　及由粗恶声</p>
<p>　起猛利嗔心　　犹如于恶毒</p>
<p>　音声及嗔恚　　究竟无所有</p>
<p>　如钻木出火　　要假众缘力</p>
<p>　若缘不和合　　火终不得生</p>
<p>　是不悦意声　　毕竟无所有</p>
<p>　知声性空故　　嗔亦不复生</p>
<p>　嗔不在于声　　亦不身中住</p>
<p>　因缘和合起　　离缘终不生</p>
<p>　如因乳等缘　　和合生酥酪</p>
<p>　嗔自性无起　　因于粗恶声</p>
<p>　愚者不能了　　热恼自烧然</p>
<p>　应当如是知　　究竟无所有</p>
<p>　嗔性本寂静　　但有于假名</p>
<p>　嗔恚即实际　　以依真如起</p>
<p>　了知如法界　　是名嗔三昧　</p>
<p>复次文殊师利。云何名为痴相三昧。即说颂曰</p>
<p>　无明体性空　　本自无生起</p>
<p>　是中无少法　　而可说为痴</p>
<p>　凡夫于无痴　　而妄生痴想</p>
<p>　于无著生着　　犹若结虚空</p>
<p>　奇哉愚痴人　　不应作而作</p>
<p>　诸法皆非有　　杂染分别生</p>
<p>　如欲取虚空　　安置于一处</p>
<p>　设经千万劫　　终无有积聚</p>
<p>　愚夫从本来　　经不思议劫</p>
<p>　所起于痴结　　而无少分增</p>
<p>　如彼取虚空　　终无有增减</p>
<p>　多劫集于痴　　增减亦如是</p>
<p>　又如于槖籥　　受风无际限</p>
<p>　愚痴着欲乐　　无有厌足时</p>
<p>　是痴无所有　　无根无住处</p>
<p>　以根非有故　　亦无痴可尽</p>
<p>　以痴无尽故　　边际不可得</p>
<p>　是故诸众生　　我不能令尽</p>
<p>　设我一日中　　能度三千界</p>
<p>　所有诸众生　　皆令入涅槃</p>
<p>　复经不思议　　无量千万劫</p>
<p>　日日如是化　　众生界不尽</p>
<p>　痴界众生界　　是二俱无相</p>
<p>　彼皆如幻化　　故不能令尽</p>
<p>　痴性与佛性　　平等无差别</p>
<p>　若分别于佛　　彼则住愚痴</p>
<p>　痴及一切智　　性皆不可得</p>
<p>　然彼诸众生　　皆与痴平等</p>
<p>　众生不思议　　痴亦不思议</p>
<p>　以不思议故　　不应取分别</p>
<p>　如是思惟心　　思量不可得</p>
<p>　痴亦不可量　　以无边际故</p>
<p>　既无有边际　　从何而得生</p>
<p>　自性无生故　　相亦不可得</p>
<p>　了痴无有相　　观佛亦复然</p>
<p>　应当如是知　　一切法无二</p>
<p>　痴性本寂静　　但有于假名</p>
<p>　我证菩提时　　亦了痴平等</p>
<p>　能作如是观　　是名痴三昧　</p>
<p>复次文殊师利。云何名为不善三昧。即说颂曰</p>
<p>　知彼贪嗔痴　　种种诸烦恼</p>
<p>　所有诸行相　　虚妄无真实</p>
<p>　能如是观察　　是不善三昧　</p>
<p>复次文殊师利。云何名为善法三昧。即说颂曰</p>
<p>　汝等应当知　　诸善意乐者</p>
<p>　心行各差别　　皆同于一行</p>
<p>　以一出离相　　了知于一切</p>
<p>　皆悉寂静故　　是名善三昧　</p>
<p>复次文殊师利。云何名有为三昧。即说颂曰</p>
<p>　汝等应当知　　一切有为法</p>
<p>　非是所造作　　亦无可称量</p>
<p>　我了知诸行　　性无有积集</p>
<p>　一切皆寂静　　名有为三昧　</p>
<p>复次文殊师利。云何名无为三昧。即说颂曰</p>
<p>　无为性寂静　　于中无所著</p>
<p>　亦复无出离　　但有假名字</p>
<p>　为执着众生　　而说彼名字</p>
<p>　能如是了知　　名无为三昧　</p>
<p>尔时世尊。说如是等不可思议微妙偈时。九万二千菩萨。得无生法忍。三万六千比丘。而于诸漏心得解脱。七十二万亿那由他诸天。及六千比丘尼。一百八十万优婆塞。二千二百优婆夷等。皆发阿耨多罗三藐三菩提心。尔时文殊师利菩萨复白佛言。唯愿世尊。为诸菩萨。演说种种三昧名字。令其闻者诸根通利。而于诸法得智慧明。不为一切邪见众生之所摧伏。亦令证得四无碍辩。于一文字而能了知种种文字。于诸文字了一文字。复以无边辩才。为诸众生善说法要。亦令证得甚深法忍于一刹那了一切行。是一切行。各各复有无边行相。皆能了知。佛言。文殊师利。有三昧名无边离垢。若菩萨得此三昧。能现一切诸清净色。复有三昧名可畏面。得此三昧。有大威光映蔽日月。复有三昧名出焰光。得此三昧。能蔽一切释梵威光。复有三昧名为出离。得此三昧。令诸众生出离一切贪恚愚痴。复有三昧名无碍光。得此三昧。则能照曜一切佛刹。复有三昧名无忘失。得此三昧。能持诸佛所说教法。亦能为他敷演斯义。复有三昧名曰雷音。得此三昧。善能显示一切言音上至梵世。复有三昧名为喜乐。得此三昧。令诸众生喜乐满足。复有三昧名喜无厌。得此三昧。其见闻者无有厌足。复有三昧名专一境难思功德。得此三昧。而能示现一切神变。复有三昧名解一切众生语言。得此三昧。善能宣说一切语言。于一字中说一切字。了一切字同于一字。复有三昧名超一切陀罗尼王。得此三昧能善了知诸陀罗尼。复有三昧名为一切辩才庄严。得此三昧善能分别一切文字种种言音。复有三昧。名为积集一切善法。得此三昧能令众生悉闻佛声法声僧声。声闻声缘觉声。菩萨声波罗蜜声。如是菩萨住三昧时。令诸众生闻声不绝。尔时文殊师利白佛言。唯愿世尊。加威护念。令我获得无碍辩才。说此法门殊胜功德。佛言。善哉随汝所愿。文殊师利复白佛言。若有菩萨。于此法门。受持读诵无疑惑者。当知是人于现身中。决定获得四种辩才。所谓捷疾辩才。广大辩才。甚深辩才。无尽辩才。于诸众生心常护念。随所修行欲毁坏者。皆能觉悟令无毁坏。尔时世尊赞文殊师利菩萨言。善哉善哉。汝于斯义能善分别。如布施者获大财富。持禁戒者决定生天。若能受持此经典者。现得辩才必无虚妄。如日光出能除诸暝。亦如菩萨坐菩提座。成等正觉决定无疑。受持读诵是经典者。现得辩才亦复如是。文殊师利。若复有人。于现身中欲求辩才。当于此经心生信乐。受持读诵广为人说勿生疑惑</p>
<p>尔时无垢藏菩萨白佛言。世尊。若诸菩萨佛涅槃后。于此法门心无疑惑。受持读诵为他广说。我当摄受加其辩才</p>
<p>尔时天魔波旬愁忧苦恼悲涕流泪。来诣佛所。而白佛言。如来昔证无上菩提。我于尔时已怀忧恼。复于今者说此法门。倍生大苦如中毒箭。若诸众生闻是经典。决定当于阿耨多罗三藐三菩提。无有退转入般涅槃。令我境界皆悉空虚。如来应正等觉能令一切诸苦众生。咸得安乐。愿垂哀愍与大慈悲。不于此经加威护念。令我安隐忧苦皆除</p>
<p>尔时世尊告波旬言。勿怀忧恼。我于此法不作加护。诸众生等亦不涅槃。天魔波旬闻是语已。欢喜踊跃忧恼悉除。即于佛前忽然不现。尔时文殊师利菩萨前白佛言。如来今者有何密意。告波旬言我于此法不作加护。佛言。文殊师利。以无加护加护此法。是故为彼说如是言。以一切法平等实际。皆归真如同于法界。离诸言说不二相故。无有加护。以我如是诚实之言无有虚妄。能令此经于阎浮提广行流布</p>
<p>尔时世尊。说是语已。告阿难言。此经名为普入不思议法门。若能受持如是经典。则为受持八万四千法门等无差别。何以故。我于此经善通达已。方能为彼诸众生等。演说八万四千法门。是故阿难。汝于此法当善护持。读诵流通无令忘失。佛说是经已。文殊师利菩萨。无垢藏菩萨。尊者阿难。及诸世间天人。阿修罗乾闼婆等。闻佛所说。皆大欢喜。信受奉行。</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 