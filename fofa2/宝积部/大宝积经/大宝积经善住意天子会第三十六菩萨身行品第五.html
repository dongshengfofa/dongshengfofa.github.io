<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　菩萨身行品第五</p>
<p>尔时尊者摩诃迦叶白佛言。世尊。我等愿请文殊师利。令我睹见彼诸菩萨摩诃萨等。所以者何。世尊。斯诸大士难可值遇。尔时世尊即告文殊师利言。汝应当知。今此大众咸皆渴仰。思愿睹见十方所有诸来菩萨摩诃萨身。今正是时。汝应显现。于是文殊师利蒙圣教已。即便告彼法轮菩萨。月光菩萨。除魔菩萨。妙音菩萨。离垢菩萨。寂灭菩萨。选择菩萨。法王吼菩萨。如是等无量菩萨摩诃萨言。诸大士。汝等今宜各于宫殿自显其身。分明现汝本国形状也。文殊师利发斯语已。于是诸菩萨众从三昧起。各现本身令诸大众一切咸见。或有菩萨。其身高大若须弥山王。或有菩萨。身大八万四千由旬。或有身大百千由旬。或九十千。乃至五十四十三十二十千者。或有身大十千由旬。乃至或有五千四千三千二千者。或有身大一千由旬。乃至或有五百四百三百二百者。或有身大一百由旬。乃至或有五十四十三十二十者。或有身大十由旬者。乃至或有五四三二一由旬者。如是乃至或有菩萨。身量大小长短宽狭。如此娑婆世界人身无异。当尔之时。此三千大千世界。大众充满。无有空处如杖头许。其中所有诸大菩萨摩诃萨众。一切多是功德巍巍。智慧深远。具足威力成就神通。放大光明。遍照十方无量百千诸佛世界。乃至一切大威德天。及诸天龙夜叉乾闼婆阿修罗迦楼罗紧那罗摩睺罗伽人非人等。大小诸王皆悉充满。尔时文殊师利从座而起。整理衣服。偏袒右髆。右膝着地。合掌向佛白言世尊。我于今者。欲少咨问如来应供正遍觉所有心疑。未审世尊。见垂听不。佛告文殊师利。如来应供正遍觉。恣汝所问。当为汝释决汝所疑。令汝心喜。文殊师利言。唯然世尊。愿为宣说我当听受。文殊师利言。世尊。云何名为菩萨摩诃萨。言菩萨者义何谓也</p>
<p>佛告文殊师利。汝问云何为菩萨。菩萨有何义者。以能觉了一切法故。名为菩萨摩诃萨也。文殊师利。彼一切法菩萨觉者。所谓言说。文殊师利。菩萨云何觉一切法。所谓觉眼觉耳觉鼻觉舌觉身觉意。文殊师利。云何菩萨。觉眼觉耳。乃至觉意。文殊师利。所谓菩萨觉彼眼法本性空故。如是觉已。终不生念我能觉知。如是觉耳乃至觉意。皆本性空。如是觉已。亦不生念我能觉知。菩萨如是觉眼等已。复觉彼色本性自空。如是觉已。亦不分别我能觉知。如是觉声乃至觉法。皆本性空。亦不分别我能觉知。是为菩萨觉一切法也。复次文殊师利。云何菩萨觉彼五阴。所谓菩萨观见阴体本性自空。如斯觉故观无相。如斯觉故观无愿。如斯觉故观无欲。如斯觉故观寂静。如斯觉故观远离。如斯觉故观无所有。如斯觉故观无实。如斯觉故观无动。如斯觉故观无生。如斯觉故观无来。如斯觉故观无去。如斯觉故观无真。如斯觉故观无主。如斯觉故观无证。如斯觉故观无知。如斯觉故观无见。如斯觉故观无人。如斯觉故观无想。如斯觉故观不可说。如斯觉故。觉但有名。如斯觉故观无我。如斯觉故观分别起。如斯觉故观从缘生。如斯觉故观如幻。如斯觉故观如化。如斯觉故观如梦。如斯觉故观如镜像。如斯觉故观如声响。如斯觉故观如芭蕉。如斯觉故观不久住。如斯觉故观不牢固。如斯觉故观虚妄。如斯觉故观无物。如斯觉故。是为菩萨觉一切</p>
<p>法复次文殊师利。云何菩萨摩诃萨觉贪恚痴。所谓觉彼贪欲因分别起故。觉彼嗔恚因分别起故。觉彼愚痴因分别起故。而亦觉彼分别。空无所有。无物无戏论。不可说不可证故。是为菩萨觉一切法</p>
<p>复次文殊师利。云何菩萨摩诃萨觉于三界。所谓觉彼欲界无我人故。觉彼色界无所作故。觉无色界空无有故。觉彼三界皆远离故。是为菩萨觉一切法</p>
<p>复次文殊师利。云何菩萨摩诃萨觉众生行。所谓觉是众生贪欲行故。觉是众生嗔恚行故。觉是众生愚痴行故。觉是众生等分行故。如是觉已。如是证知。如是为说。如是教化众生。如是令得解脱。是为菩萨觉一切法</p>
<p>复次文殊师利。云何菩萨摩诃萨觉一切众生。所谓觉一切众生但有其名。离彼名已无别众生。是故一切众生即一众生。彼一众生即一切众生。如是众生即非众生。若能如是无分别者。是为菩萨摩诃萨觉一切法。又复云何。觉一切法。能如是觉菩萨道故。是为菩萨摩诃萨觉一切法。尔时世尊。重明此义。以偈颂曰</p>
<p>　觉眼及与耳　　自体常空寂</p>
<p>　不言我能觉　　是名为菩萨</p>
<p>　观鼻及与舌　　本性无所有</p>
<p>　不分别我觉　　是名为菩萨</p>
<p>　智慧观察身　　亦觉意自然</p>
<p>　觉已为他说　　是名为菩萨</p>
<p>　色声香味触　　意所乐诸尘</p>
<p>　觉知本性空　　是名为菩萨</p>
<p>　觉色及受想　　诸行与识心</p>
<p>　一切斯同幻　　是名为菩萨</p>
<p>　五阴聚如梦　　觉彼无一相</p>
<p>　不分别我知　　是名为菩萨</p>
<p>　不生亦不出　　无作复无言</p>
<p>　如是说唯名　　彼名亦非物</p>
<p>　觉贪欲嗔恚　　斯由分别起</p>
<p>　彼分别无体　　毕竟终自空</p>
<p>　痴亦分别生　　分别因缘生</p>
<p>　缘此生诸见　　诸见不可得</p>
<p>　觉察三界空　　一切无真实</p>
<p>　于彼不可动　　故名为菩萨</p>
<p>　欲界不成就　　皆缘分别起</p>
<p>　色有无色有　　一切不牢固</p>
<p>　众生之所行　　智者悉明了</p>
<p>　贪欲与嗔恚　　及彼愚痴等</p>
<p>　一切诸众生　　即彼一众生</p>
<p>　智者无所觉　　不念彼众生</p>
<p>　诸法之所起　　悉因颠倒生</p>
<p>　觉彼颠倒者　　知颠倒真相</p>
<p>　智慧甚微妙　　不取诸音声</p>
<p>　觉已无所著　　故名为菩萨</p>
<p>　能舍己肉身　　终亦无依止</p>
<p>　如是觉真实　　乃名为菩萨</p>
<p>　至持戒彼岸　　亦不念彼岸</p>
<p>　觉戒行法如　　无生亦无尽</p>
<p>　慈心遍众生　　不得众生相</p>
<p>　觉彼众生际　　但以假言宣</p>
<p>　勇猛大精进　　深心厌有为</p>
<p>　见三界空虚　　证无上等觉</p>
<p>　常入微妙禅　　无著无所依</p>
<p>　无住无攀缘　　智者定如是</p>
<p>　能以利智刀　　断除诸见缚</p>
<p>　观察法界性　　无割亦无伤</p>
<p>　若人真觉了　　一切法如实</p>
<p>　应时利众生　　乃名为菩萨　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>