<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经善德天子会第三十五</p>
<p>　　　　大唐三藏菩提流志奉　诏译</p>
<p>如是我闻。一时佛在舍卫国祇树给孤独园。与大比丘众一千人俱。菩萨摩诃萨十千人。并欲色界诸天子等。是时文殊师利菩萨摩诃萨。与善德天子俱在会中。尔时世尊。告文殊师利。汝当为此诸天大众及诸菩萨。演说诸佛甚深境界。文殊师利白佛言。唯然世尊。若善男子善女人。欲知佛境界者。当知非眼耳鼻舌身意境界。非色声香味触法境界。世尊。非境界是佛境界。以是义故。如佛所得阿耨多罗三藐三菩提。为何境界耶。佛言。空境界。诸见平等故。无相境界。一切相平等故。无愿境界。三界平等故。无作境界。有作平等故。无为境界。有为平等故。文殊师利言。世尊。何等是无为境界。佛言。无念是无为境界。文殊师利言。世尊。若无为等是佛境界。为无念者。依何而说。无所依故。则无所说。无所说故。则不可说。世尊。诸佛境界不可说也。佛言文殊师利。佛境界当于何求。曰于一切众生烦恼中求。何以故。众生烦恼性不可得。非声闻缘觉之所能知。是则名为诸佛境界。佛言文殊师利。佛境界有增减耶。曰无增减也。佛言。云何了知一切众生烦恼本性。曰如佛境界无有增减。烦恼本性亦无增减。佛言。云何名为烦恼本性。曰烦恼本性是佛界本性。世尊。若烦恼性异佛境界。则不说佛住一切法平等性中。以烦恼性即佛界性故。说如来住平等性。又问汝见如来住何平等。曰如我所解。众生现行贪嗔痴者。所住平等为如来住。佛言。众生现行三毒烦恼。住何平等。答曰住空无相无愿平等性中。佛言文殊。彼性空中。云何复有贪嗔痴耶。文殊师利言。于彼有中。有性空处。有贪嗔痴。佛言。于何有中说有性空。曰于文字语言中。说有性空。有性空故。有贪嗔痴。如佛所说诸比丘。有无生无为无作无起。若无生无为无作无起不有者。亦不可说有生有为有作有起。是故比丘。以有无生及无所起。由此得说有生有起。如是世尊。若无性空无相无愿。则不可说贪嗔痴等一切诸见。佛言文殊师利。以是义故。如汝所说。住烦恼者。是住性空。文殊师利言。世尊。若观行者。离于烦恼而求性空。则不相应。云何别有性空异于烦恼。若观烦恼即是性空。为正修行。佛言文殊师利。汝住烦恼离烦恼耶。文殊师利言。所有烦恼悉皆平等。如是平等。我正修行入此平等。则不离烦恼不住烦恼。若沙门婆罗门。自谓离欲见他烦恼。彼随二见。云何二见。谓有烦恼名为常见。谓无烦恼名为断见。世尊。正修行者。不见自他有无之相。何以故。明了一切法故。佛言文殊师利。依何正修行。曰正修行者为无所依。佛言。不依于道而修行耶。曰若有所依而修行者。则是有为。若行有为则非平等。所以者何。不离生住坏故。佛言文殊师利。无为中颇有数耶。文殊师利言。世尊。若无为有数即是有为非谓无为。佛言。若圣者得证无为。则有此法。宁无数耶。曰法无数故。圣远离数。为无数也。佛言文殊汝证圣法为不证耶。文殊师利言。世尊。若问化人。汝证圣法为不证者。彼云何答。佛言文殊。夫化人者。则不可说有证非证。文殊师利言。佛岂不说一切诸法皆如化耶。佛言。如是如是。曰若一切法皆如化者。云何问言。汝证圣法为不证也。佛言文殊。汝于三乘证何平等。曰佛界平等。我如是证。佛言。汝得佛境界耶。曰若世尊得者我亦当得。尔时尊者须菩提。语文殊师利言。如来不得佛境界耶。文殊师利言。汝于声闻境界有所得耶。须菩提言。圣者解脱非得非不得。曰如是如是。如来解脱亦非有境界。非无境界。须菩提言。文殊师利。汝不将护新发意菩萨。而演说法。文殊师利言。须菩提。于意云何。若有医人将护病者。不与辛酸苦涩等药。而彼医人于彼病者。为与其差为与死耶。须菩提言。是与死苦。非施安乐。文殊师利言。其说法者亦复如是。若将护于他。恐生惊怖。隐覆如是甚深之义。但以杂句绮饰文辞。而为演说。则授众生老病死苦。不与无病安乐涅槃。说此法时。五百比丘。不受诸法漏尽意解。八千天人远尘离垢。于诸法中得法眼净。七百天子。发阿耨多罗三藐三菩提心。作是愿言。我等于未来世。当如文殊师利得是辩才</p>
<p>尔时长老须菩提语文殊师利言。汝岂不以声闻乘法为声闻说耶。曰一切乘法是我所乘。须菩提言。汝为是声闻为辟支佛。为应正等觉耶。曰我为声闻。不因他声而生解故。我为辟支佛。不舍大悲无所畏故。我为应正等觉不舍本愿故。须菩提言。汝云何作声闻。曰彼诸众生未曾闻法。令得闻故我为声闻。又问汝云何为辟支佛。曰众生法界令信令觉。是故说我为辟支佛。又问汝云何为应正等觉。曰一切诸法法界平等如是了知。是故我为应正等觉。须菩提言。文殊师利。汝决定为住何地。曰住一切地。须菩提言。汝岂亦住凡夫地耶。文殊师利言。我亦决定住凡夫地。须菩提言。汝何密意作是说乎。曰一切诸法自性平等。故说如是。须菩提言。若一切法皆悉平等。当于何所建立诸法。此声闻地辟支佛地。菩萨佛地耶。文殊师利言。譬如十方虚空界中。说言此是东方虚空。南西北方四维上下。亦如是说。如是言说种种差别。非于虚空而有异也。是故仁者。依一切法毕竟空中。建立种种诸地之相。亦非空性而有差别。须菩提言。文殊师利。汝已证入正性离生耶。曰我已证入。而亦复出。须菩提言。云何证入而复还出。文殊师利言。仁者当知。此是菩萨智慧方便。于正性离生。如实证入。方便而出。须菩提。譬如有人善于射术。有一怨敌念欲害之。射师有子怜爱甚重。时彼爱子在旷野中。其父谬谓是所怨仇。放箭射之。子便大唤言。我无咎何为见害。时彼射师。有速疾力。急往子所。却取其箭。菩萨亦复如是。为调伏声闻辟支佛。故入正位还于彼出。不堕声闻辟支佛地。以是义故名为佛地。须菩提言。云何菩萨而得此地。文殊师利言。若诸菩萨住一切地而无所住为得此地。若一切地悉能演说。而不住于下劣之地。为得此地。若有修行。为尽一切众生烦恼。而法界无尽。虽住无为而行有为。于生死中如园观想。不求涅槃。为得此地。所有志愿悉令圆满。得无我忍成熟众生。为得此地。得佛智慧而不于彼无智人所生嗔恨心。为得此地。为求法者转于法轮。而于法界亦无差别。如是修行为得此地。复次若诸菩萨。摧伏魔怨而现作四魔。为得此地。须菩提言。文殊师利。此菩萨行一切世间甚为难信。文殊师利言。如是如是。如汝所说。是诸菩萨行于世间超过世法。须菩提言。文殊师利。当为说此超过世间。文殊师利言。夫世间者名为五蕴。于此蕴中。色聚沫性。受水泡性。想阳焰性。行芭蕉性。识幻性。如是当知世间本性。聚沫阳焰。泡幻芭蕉。是中无蕴无蕴名字。无众生无众生名字。无世间超过世间。若于五蕴如是正知名为胜解。若正胜解则本来解脱。若本来解脱则不着世法。若不着世法则超过世间。复次须菩提。五蕴本性空。若本性空则无我我所。若无我我所是则无二。若本无二则无取舍。无取舍故则无所著。无所著故则超过世间。复次须菩提。是五蕴者属于因缘若属因缘。则不属我不属众生。若不属我不属众生是则无主。无主则无取。无取则无诤。无诤论者是沙门法。如手画空无有触碍。修行如是空平等性超过世间。复次须菩提。五蕴法界同入法界。是则无界。若是无界则无地界水火风界。无我无众生无寿命。无欲界及色无色界。无有为无为生死涅槃界。入是界已则与世间俱而无所住。若无所住则超过世间。说此超过世间法时。二百比丘。不受诸法漏尽意解。各各脱郁多罗僧衣。以覆文殊师利。作如是言。若不于此法门生信解者。彼无所得亦无所证</p>
<p>尔时须菩提告彼诸比丘言。长老汝等少有所得有所证耶。诸比丘言。若增上慢者。则可说言有得有证。无增上慢沙门法者。无得无证。彼于何处生此动念。而自谓言。我如是得我如是证。若于其中有动念者则是魔业。须菩提言。长老如汝所解。何得何证作是说乎。诸比丘言。唯佛世尊。及文殊师利。知我所得。知我所证大德。如我所解。若不了知苦相。作是说言苦我应知。为增上慢。如是集应断。灭应证。道应修。为增上慢。彼不了知苦集灭道相故。作是说言。乃至道我已修。为增上慢。云何苦相。谓无生相。如是集灭道相。若无生相。即是无相无所得。于其中无有少苦可知。集可断。灭可证。道可修。若于此说圣谛义中。不惊不怖不畏者。非增上慢。若生惊怖为增上慢</p>
<p>尔时世尊赞彼诸比丘言。善哉善哉。告须菩提。此等比丘于迦叶佛法中曾闻文殊师利演说如是甚深之法。此等比丘往昔修行是深法故。今闻随顺速能了知。如是次第于我法中。闻是深法生信解者。一切当于弥勒法中得入众数</p>
<p>尔时善德天子白文殊师利言。仁者于此阎浮提中数数说法。我等愿请仁者往兜率陀天。彼诸天子亦有久殖广大善根。彼若闻法则应解了。以着乐故。不能来至佛所听法。而自损减。尔时文殊师利即现神变。令善德天子及一切众会。皆悉自谓入兜率陀天宫。见彼园林。宫殿楼观。栏楯窗牖。间错庄严。其诸宝台。层级高广至二十重。众宝网幔天花遍布。异类众鸟翔集和鸣。于虚空中有诸天女散曼陀罗花。歌咏赞叹游戏快乐。善德天子见是事已。白文殊师利言。希有文殊。云何我等如是速疾已到兜率陀天宫见此园林及诸天众。文殊师利愿为说法</p>
<p>尔时长老须菩提告善德言。天子。汝不离会中而往余处。是文殊师利神通变化。令汝自见入兜率天宫</p>
<p>尔时善德天子白佛言。希有世尊。文殊师利游戏三昧神通变化。于一刹那中示现此会悉入兜率天宫。佛言天子。汝于文殊师利神通变化。岂是见耶。如我所知。文殊师利。若欲以恒河沙等诸佛刹土功德庄严集一佛国。悉皆能现。或以指端举恒河沙诸佛刹土。过于上方如恒河沙诸佛土已置于虚空。又诸佛刹所有四大海水入一毛孔。水性众生亦不迫迮。而皆自见不离海中。所有世界诸须弥山王。皆悉置于芥子之内。依须弥住诸天子等。而皆自谓在其本宫。又诸佛刹所有五道众生悉皆安置于其掌中。众妙资具。犹如一切乐庄严国。咸令得见。又诸世界所有火聚。悉皆安置一兜罗中。复次诸佛世界所有日月。于一毛孔悉能覆蔽。随应所作咸皆作之</p>
<p>尔时恶魔化作比丘白佛言。世尊。我等欲见文殊师利。现前作此神通变化。何用如此虚诞之言。一切世间所不能信。尔时世尊告文殊师利言。汝当于此众会示现神变。尔时文殊师利。不起于座。入心自在一切法庄严三昧。于时如佛所说。神通变化皆悉示现。魔与众会及善德天子一切皆见。尔时大众见此神变叹未曾有。作如是言。善哉善哉。由佛出现有此正士。于世间中开是法门现诸神变。尔时恶魔以文殊师利威神力故。作如是言。希有世尊。文殊师利有此神通。今此众会亦为希有。于文殊师利神通变化而得信解。世尊。设有如恒河沙等诸魔。不能于此信解。善男子善女人。而作留难。我亦恶魔波旬。恒求佛便恼乱众生。我从今往自立誓愿。若于此法门流行之处。有生信解爱乐受持读诵演说。于四面百由旬外。不于中过。世尊。然我眷属。有欲断灭如来法故。令修行者其心散乱。我为降伏说陀罗尼。若善男子善女人。于此法门书写读诵为人演说。诸天魔众当得善利。令说法者。身心悦豫精勤修习。与无碍辩才。及陀罗尼。承事供给。衣服饮食卧具汤药。令无所乏。即说咒曰</p>
<p>怛侄他(一)阿末丽(二)毗末丽(三)替哆低(四)阿羯椑(五)是多设堵噜(六)誓曳杜野筏低(七)部多筏低伽米丽(八)[口*肩]低(九)苏普低(十)普普细(十一)地唎苏溪(十二)[怡-台+胃]提(十三)可诣(十四)米洗礼(十五)央矩丽跋丽(十六)呼卢忽[黍-禾+利](十七)索醯(十八)输戍米提地唎(十九)阿那筏低底底使咤泥(二十)吃唎多唎低(二十一)吃利多费低(二十二)[月*已]卢遮都费低漫怛啰悖驰那驰[口*路]迦(二十三)阿(去声)跋罗目多[目*壹]嚩苏唎耶(二十四)</p>
<p>世尊。若善男子善女人。专精受持此陀罗尼心不散乱。常为诸天龙神夜叉乾闼婆阿修罗迦楼罗紧那罗摩睺罗伽等之所守护。一切恶鬼无能得便。彼魔波旬说此咒时。三千大千世界六种震动。尔时世尊告魔波旬。善哉善哉。汝之辩才。当知是文殊师利神通境界。于是文殊师利现神通力。及魔波旬说咒之时。三万二千天人。发阿耨多罗三藐三菩提心。时文殊师利还摄神力。令此众会皆悉自见如本而住。尔时文殊师利告善德天子言。善男子。汝往兜率陀天遍告天众。我当来彼。时善德天子闻是语已。礼世尊足。并诸菩萨大德声闻。与其眷属恭敬围绕。于众会前忽然不现。须臾已至兜率陀天。尔时善德遍告诸天子言。汝等应知文殊师利怜愍汝故欲来至此。汝等应当舍诸欲乐。远离憍慢。恭敬尊重随顺听法。尔时善德天子。如所应办庄严道场。即便合掌作如是言。文殊师利。今正是时。于是文殊师利与一万菩萨五百声闻及天龙夜叉乾闼婆等。前后围绕。礼佛足已。于会中没现兜率陀天。与诸菩萨声闻大众。于彼道场随敷而坐。时诸大众悉闻四天王宫。三十三天。夜摩兜率及以化乐。他化自在诸天子等。魔众梵众。乃至有顶互相唱言。文殊师利今在兜率陀天方欲说法。诸天闻已。无数百千皆来集会。尽此欲界天宫所不容受。时文殊师利即以神力。令彼诸天自见宽广不相妨碍。尔时善德天子白文殊师利言。大众已集愿为说法。文殊师利告善德天子言。有四种法。菩萨住于不放逸者。则能摄取一切佛法。何等为四。一者住于戒律而具多闻。二者住于禅定而行智慧。三者住于神通而起大智。四者住于寂静而常观察。天子有八种法入于戒律。何等为八。一者身清净。二者语清净。三者意清净。四者见清净。五者头陀功德清净。六者命清净。七者舍离一切诈现异相以利求利清净。八者不舍一切智心清净。是名八法入于戒律。天子复有八法入于多闻。何等为八。一者尊重。二者下心。三者发起精进。四者不失正念。五者随闻受持。六者心善观察。七者如闻转教。八者不自赞毁他。是名八法入于多闻。天子复有八法。入于禅定。何等为八。一者寂静住阿兰若。二者舍离愦闹。三者不染境界。四者身心轻安。五者心缘定境。六者绝诸声相。七者减食支身。八者不取圣乐。是名八法入于禅定。天子复有八法入于智慧。何等为八。一者蕴善巧。二者界善巧。三者处善巧。四者缘起善巧。五者谛善巧。六者三世善巧。七者一切乘善巧。八者一切佛法善巧。是名八法入于智慧。天子。复有八法入于神通。何等为八。一者天眼通。见无障碍故。二者天耳通。闻无障碍故。三者他心通。观一切众生心故。四者宿命通。忆念前际故。五者神足通。示现一切神变故。六者漏尽通。尽一切众生漏故。七者不住烦恼不取解脱。方便力故。八者不依声闻解脱而入涅槃。是名八法入于神通。复有八法能入于智。何等为八。一者苦智。二者集智。三者灭智。四者道智。五者因智。六者缘智。七者三世智。八者一切智。是名八种。复有八法入于寂静。何等为八。一者内寂静。二者外寂静。三者爱寂静。四者取寂静。五者有寂静。六者生寂静。七者一切烦恼寂静。八者三界寂静。是名八法。复有八法入于观察。何等为八。一者戒。二者闻。三者禅定。四者智慧。五者神通。六者智。七者寂灭。八者不放逸。天子是名八法。菩萨安住不放逸故。诸佛菩提及菩提分法一切当得。是故天子应当依是不放逸住。汝等天子。依不放逸则三种乐常不损减。何等为三。一者天乐。二者禅乐。三者涅槃乐。复次诸天子依不放逸住者得离三苦。何等为三。所谓行苦苦苦坏苦。又不放逸者超三种畏。何等为三。所谓地狱饿鬼畜生。又不放逸者得超三有。何等为三。所谓欲有色有无色有。复次诸天子依不放逸住者得离三垢。何等为三。所谓贪垢嗔垢痴垢。又不放逸于三学处当得圆满。何等为三。所谓增上戒增上心增上慧。不放逸者常得亲近供养三宝。何等为三。所谓佛宝法宝僧宝。复次依不放逸住者。得离三种波罗蜜障。何等为三。一者自悭。二者于行施人心生憎嫉。三者随顺悭人自破戒。憎嫉持戒者。随顺破戒人。自嗔憎嫉忍辱者。随顺嗔恚人。自懈怠憎嫉精进者。随顺懈怠人。自散乱憎嫉禅定者。随顺散乱人。自无智慧憎嫉智慧者。随顺无智人。汝等诸天子。是名依不放逸住者当得远离三波罗蜜障。复次诸天子。依不放逸住者。当得三种波罗蜜伴助。何等为三。所谓施增长不求果报回向菩提。戒增长不求生天回向菩提。忍辱增长于一切众生不生害心回向菩提。精进增长种种善根无有厌足回向菩提。禅定增长心不散乱。回向菩提。智慧增长常修善业回向菩提。是名依不放逸住得此波罗蜜三伴助。是故诸天子。住不放逸增长一切善法。佛所印可。复次一切法如虚空。是四正勤。应当观察。何等为四。所谓诸法无作。未生不善法。为不生故发起精进。法性清净。已生不善法。为除灭故发起精进。诸法寂静。未生善法。令得生故发起精进。一切法无处无行。已生善法。住不失故发起精进。天子。是诸菩萨四正勤。佛所印可。复次诸天子。法性平等无生无灭。依此法性无所得故。不作诸恶。顺法性故。勤修众善。如是修者为无所修。复次于一切法不取不舍。是名正勤。复次诸天子。应观四念处。所谓无身住处。无受住处。无心住处。无法住处。无住处无建立处。是名念处。复次应观四如意足。一者身心不懈乐修善法故。二者为成就一切众生发起精进断贪欲故。三者一切法不可得而证诸佛法故。四者心如幻化法无所依超过一切取着故。复次应观五根。一者信根。决定安住于诸法中为上首故。二者精进根。遍修诸行成就佛身故。三者念根。具足诸法心善调柔无忘失故。四者定根。远离攀缘不随昏睡故。五者慧根。决断诸法正观现前不随他故。何谓诸力。所谓安住如是诸法性中。一切烦恼无能沮坏。是名为力。住是力故便得胜法。如实了知非异非如。说名觉分。若于诸法随顺觉了。由是道故。次第修行通达秘密。于法不动。说名圣道。是故诸天子。应如是修三十七品菩提分法。出过诸行无复障碍。智慧炽然究竟寂静。云何名为究竟寂静。谓诸法无起亦无所尽。无所尽故则无所作。无所作故。亦非无作无受无受者无施设。是名究竟寂静。说此法时。一万二千天子。于诸法中得法眼净</p>
<p>尔时善德天子白文殊师利言。菩萨云何修习于道。文殊师利言。天子若诸菩萨不舍生死。而令众生入于涅槃。不舍爱取。而拔出众生令立圣道。是名菩萨修习于道。复次天子。修习道者。善巧安住清净性空。何以故。菩萨以寂静心。见一切法自性清净。为诸众生乐着诸见。安住随眠无方便者。演说诸法自性空义。所以者何。是诸众生。于自性空中而生见故。是菩萨以无相无愿无所作。一切法自性不生。为诸凡夫久习烦恼生灭见者。于此无生令得信乐。而于生灭亦无所动。天子。是名菩萨修习于道。复次天子。应见菩萨去来之道。诸天子言。文殊师利。云何菩萨去来之道。文殊师利言。天子。菩萨证菩提而去。如应说法而来。得诸禅解脱而去。现生欲界中来。入于圣道故去。大悲成熟众生故来。得无生法忍而去。忍受众生故来。于一切法出离故去。拔出众生故来。誓愿坚固而去。誓愿无自性而来。三解脱门而去。故受生而来。菩提道场故去。为安立众生于菩提故来。天子。是名诸菩萨去来之道。说此菩萨道时。五百菩萨得无生法忍</p>
<p>尔时善德天子白文殊师利言。我等曾闻有世界名一切功德光明。为在何处。何等如来于中说法。文殊师利言。天子。彼一切功德光明世界。在于上方。过十二恒河沙佛刹。普贤如来于中说法。诸天子言。我等愿欲见彼世界及彼如来。尔时文殊师利。即入光明庄严三昧。以三昧力放大光明。过十二恒河沙佛刹。遍照一切功德光明世界。时彼菩萨问。此光明从何所来。彼佛告言。善男子。下方过十二恒河沙佛刹有世界名娑婆彼土有佛名释迦牟尼如来应正等觉。在世说法。彼有菩萨名文殊师利。入光明庄严三昧。放大光明遍照十方无量佛刹。是其光明来照此会。彼诸菩萨。即白普贤如来。我等愿见释迦牟尼世尊及文殊师利菩萨。时普贤如来放大光明。照十二恒河沙佛刹。至娑婆世界。令彼菩萨分明见此菩萨众会。时彼世尊告诸菩萨。谁能往彼娑婆世界。尔时持法炬菩萨摩诃萨白佛言。世尊。我能往彼娑婆世界。佛言。今正是时。尔时持法炬菩萨与十亿诸菩萨俱。于彼国没。现兜率陀天。放大光明遍照世界。时诸天龙夜叉乾闼婆阿修罗迦楼罗紧那罗摩睺罗伽释梵护世诸天子等。及诸声闻菩萨大众。得未曾有。作如是言。此诸菩萨。游戏神通甚为希有。尔时众会因此光明。见一切功德光明世界。及见普贤如来国界庄严。于一劫中说不能尽。当此文殊师利现神变时。七那由他诸天子等。发阿耨多罗三藐三菩提心。尔时持法炬菩萨白文殊师利言。可共礼觐释迦如来。时文殊师利。于彼天子应可度者皆悉度已。与持法炬诸菩萨众。及大声闻天龙夜叉乾闼婆等。往诣佛所。到已顶礼佛足却住一面。尔时持法炬菩萨白佛言。世尊。普贤如来问讯。世尊。少病少恼起居轻利安乐行不。尔时世尊告彼诸菩萨言。善男子。此文殊师利。及持法炬正士。神通变化智慧光明。成熟众生奉事诸佛。一切菩萨。不能知其智慧方便深入边际。汝善男子。应当学此文殊师利。及持法炬正士并诸菩萨。所有神通辩才智慧。奉事诸佛成熟众生。此诸正士无数劫来。从一佛刹至一佛刹。常作佛事。若诸众生入此正士境界。当来不复堕于魔界。尔时世尊告长老阿难。汝善持此法门。不断三宝种故。尔时持法炬菩萨摩诃萨。从此会起。与其眷属还本佛刹。佛说此经已。善德天子长老阿难。一切世间天龙乾闼婆阿修罗等。闻佛所说。皆大欢喜。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 