<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第九十</p>
<p>　　　　大唐三藏菩提流志奉　诏译</p>
<p>　　优波离会第二十四</p>
<p>如是我闻。一时佛在舍卫国祇树给孤独园。与大比丘众千二百五十人俱。菩萨摩诃萨五十万人。尔时世尊。如龙象王顾视观察。告诸菩萨摩诃萨言。善男子。汝等谁能于后末世护持正法。摄受如来百千万亿那由他阿僧祇劫所集阿耨多罗三藐三菩提法。安住秘密种种方便成熟众生。尔时弥勒菩萨从座起。偏袒右肩右膝着地。合掌白言。世尊。我能堪任于后世时护持如来百千万亿那由他阿僧祇劫所集阿耨多罗三藐三菩提法。师子慧菩萨曰。我能堪任安住秘密种种方便成熟众生。无尽意菩萨曰。我能堪任以广大愿度脱无尽诸众生界。跋陀罗菩萨曰。我能堪任令诸众生得闻我名皆悉成熟无空过者。妙德菩萨曰。我能堪任于诸众生随所愿求悉令满足。无畏菩萨曰。我能堪任摄受无边世界众生而作饶益。金刚菩萨曰。我能堪任于恶趣中度诸众生令得解脱。除障菩萨曰。我能堪忍解脱众生烦恼系缚。智幢菩萨曰。我能堪任灭除众生无明闇蔽。法幢菩萨曰。我能堪忍常行法施度脱众生。日幢菩萨曰。我能堪任恒以安乐成熟众生。月幢菩萨曰。我能堪忍以诸功德成熟众生。善眼菩萨曰。我能堪任与诸众生自性安乐。观自在菩萨曰。我能堪任于诸恶趣拔济众生。得大势菩萨曰。我能堪任度诸恶趣未度众生。普贤菩萨曰。我能堪忍令诸众生忆念过去经历受苦便得解脱。善数菩萨曰。我能堪任调伏一切难调众生。妙意菩萨曰。我能堪任乐小法者度令成熟。善顺菩萨曰。我能堪任成熟下劣少智众生。光积菩萨曰。我能堪任拔济堕于畜生趣者令得解脱。不思议菩萨曰。我能堪任愍念成熟饿鬼众生令得解脱。大威力菩萨曰。我能堪任为诸众生闭恶趣门。无诤论菩萨曰。我能堪任为诸众生示解脱道。贤吉祥菩萨曰。我能堪任究竟断除众生苦恼。月光菩萨曰。我能堪任与诸众生毕竟安乐。日光菩萨曰。我能堪任于诸众生未纯熟者令得成熟。无垢菩萨曰。我能堪任令诸众生所有志乐皆得圆满。断疑菩萨曰。我能堪任度脱一切下劣众生。无畏菩萨曰。我能堪任摄受众生称赞利益。慧胜菩萨曰。我能堪任随顺种种胜解众生皆得成熟。光明菩萨曰。我能堪任恒以正勤拔济众生。无量菩萨曰。我能堪任为诸众生于一切法。示无为道。无畏菩萨曰。我能堪任随诸众生种种志乐皆能示现。宝胜菩萨曰。我能堪任示诸众生妙珍宝聚。妙慧菩萨曰。我能堪任令诸众生见者欢喜皆得成熟。宝藏菩萨曰。我能堪任度脱众生离诸障碍。宝贤菩萨曰。我能堪任令诸众生自识宿命皆得成就。宝手菩萨曰。我能堪任以诸珍宝惠施众生令得安乐。胜意菩萨曰。我能堪任令诸众生永离贫穷。喜见菩萨曰。我能堪任施诸众生一切乐具。金刚菩萨曰。我能堪任为诸众生开示正道。福相菩萨曰。我能堪任悦可众生令得度脱。法超菩萨曰。我能堪任净除众垢而演说法。无垢菩萨曰。我能堪任爱护众生悉令成熟。法现菩萨曰。我能堪任常以正法度脱众生。空寂菩萨曰。我能堪任令诸众生灭烦恼毒。月胜菩萨曰。我能堪任为诸众生示法方所。师子意菩萨曰。我能堪任常以法施利益众生。童子光菩萨曰。我能堪任从卑下处拔出众生。觉吉祥菩萨曰。我能堪任开示正道闭恶趣门。金光菩萨曰。我能堪任示现身相成熟众生。吉祥菩萨曰。我能堪任与诸众生常作利益。持世菩萨曰。我能堪任为诸众生闭地狱门。甘露菩萨曰。我能堪任令诸众生超度生死。网明童子曰。我能堪任于后末世为诸众生示现光明灭除烦恼</p>
<p>尔时舍利弗闻诸菩萨作如是等勇猛弘誓。成熟众生。叹未曾有。白佛言。希有世尊。此诸菩萨摩诃萨不可思议。具足大悲方便善巧。勇猛精进而自庄严。一切众生无能测量。不可沮坏。所有光明无能障蔽。世尊。我当称赞是诸菩萨未曾有事。所谓堪任。有来求索头目耳鼻身体手足。一切诸物无所吝惜。世尊。我常思惟。若有人能逼迫如是诸菩萨等。从其求索。若内若外一切财物心无怯弱。当知皆是不可思议解脱菩萨。佛言舍利弗。如是如是。如汝所言。是诸菩萨智慧方便三昧境界。一切声闻及辟支佛所不能知。舍利弗。此诸菩萨摩诃萨。能现诸佛神通变化。满足众生诸所欲乐。而于诸法心无所动。若有众生乐为居士憍慢放逸。菩萨尔时为成熟故。现大居士威德之身。而为说法。若有众生恃大势力而自憍慢。菩萨尔时为调伏故。现那罗延大力之身。而为说法。若有众生志求涅槃。菩萨尔时为度脱故。现声闻身而为说法。若有众生乐观缘起。菩萨尔时为度脱故。现缘觉身而为说法。若有众生志求菩提。菩萨尔时为度脱故。即现佛身令入佛智。如是舍利弗。是诸菩萨种种方便成就众生。悉令安住于佛法中。所以者何。唯有如来智慧解脱究竟涅槃。更无余乘而得度脱。以是义故名为如来。如来如实觉了如故。名为如来。知诸众生种种欲乐。悉能示现故名如来。成就一切善法根本。断于一切不善根本。故名如来。能示众生解脱之道。故名如来。能令众生远离邪道住于正道。故名如来。演说诸法真实空义。故名如来。舍利弗。菩萨如是知诸众生种种志乐。随应说法令得解脱。为诸愚夫开示实智。不动法界能现种种幻化庄严。令诸众生次第当得趣涅槃岸</p>
<p>复次舍利弗。在家菩萨。住于慈愍不恼害心。应修二施。何者为二。一者法施。二者财施出家菩萨应修四施。何等为四。一者笔施。二者墨施。三者经本施。四者说法施。无生法忍菩萨。应住三施。何等为三。所谓王位布施。妻子布施。头目支分悉皆布施。如是施者名为大施。名极妙施。舍利弗白佛言。世尊。是诸菩萨于贪嗔痴不怖畏耶。佛言。舍利弗。一切菩萨有二犯戒。何等为二。一者嗔相应犯。二者痴相应犯。如是二犯名大破戒。舍利弗。因贪犯者。为过微细难可舍离。因嗔犯者。为过粗重易可舍离。因痴犯者。为过深重复难舍离。所以者何。贪结能为诸有种子。生死蔓莚连持不绝。以是义故微细难断。因嗔犯者。堕于恶趣可速除断。因痴犯者。当堕八种大地狱中难可解脱</p>
<p>复次舍利弗。若有菩萨犯波罗夷者。应对清净十比丘前以质直心殷重忏悔。犯僧残者。对五净僧殷重忏悔。若为女人染心所触。及因相顾而生爱着。应对一二清净僧前殷重忏悔。舍利弗。若诸菩萨成就五无间罪。犯波罗夷。或犯僧残戒。犯塔犯僧。及犯余罪。菩萨应当于三十五佛前昼夜独处殷重忏悔。应自称云我某甲。归依佛。归依法。归依僧</p>
<p>南无释迦牟尼佛　南无金刚不坏佛　南无宝光佛　南无龙尊王佛　南无精进军佛　南无精进喜佛　南无宝火佛　南无宝月光佛　南无现无愚佛　南无宝月佛　南无无垢佛　南无离垢佛　南无勇施佛　南无清净佛　南无清净施佛　南无娑留那佛　南无水天佛　南无坚德佛　南无栴檀功德佛　南无无量掬光佛　南无光德佛　南无无忧德佛　南无那罗延佛　南无功德花佛　南无莲花光游戏神通佛　南无财功德佛　南无德念佛　南无善名称功德佛　南无红炎帝幢王佛　南无善游步功德佛　南无斗战胜佛　南无善游步佛　南无周匝庄严功德佛　南无宝花游步佛　南无宝莲花善住娑罗树王佛</p>
<p>如是等一切世界诸佛世尊常住在世。是诸世尊当慈念我。若我此生。若我前生。从无始生死已来所作众罪。若自作若教他作。见作随喜。若塔若僧。若四方僧物。若自取。若教他取。见取随喜。五无间罪。若自作若教他作。见作随喜。十不善道。若自作若教他作。见作随喜。所作罪障。或有覆藏。或不覆藏。应堕地狱饿鬼畜生。诸余恶趣边地下贱及蔑戾车。如是等处所作罪障今皆忏悔</p>
<p>今诸佛世尊。当证知我。当忆念我。我复于诸佛世尊前作如是言。若我此生。若于余生曾行布施。或守净戒。乃至施与畜生一抟之食。或修净行。所有善根成就众生。所有善根修行菩提。所有善根及无上智。所有善根一切合集。校计筹量。皆悉回向阿耨多罗三藐三菩提。如过去未来现在诸佛所作回向。我亦如是回向</p>
<p>　众罪皆忏悔　　诸福尽随喜</p>
<p>　及请佛功德　　愿成无上智</p>
<p>　去来现在佛　　于众生最胜</p>
<p>　无量功德海　　我今归命礼　</p>
<p>如是舍利弗。菩萨应当一心观此三十五佛而为上首。复应顶礼一切如来。应作如是清净忏悔。菩萨若能灭除此罪。尔时诸佛即现其身。为度一切诸众生故。示现如是种种之相。而于法界亦无所动。随诸众生种种乐欲。悉令圆满皆得解脱。复次舍利弗。菩萨若入大悲三昧。则能示现地狱畜生阎魔罗界成熟众生。菩萨若入大庄严三昧。则能示现长者之身成熟众生。若入殊胜三昧。则能示现转轮王身成熟众生。若入炽然威光三昧。则能示现帝释梵王殊妙色身成熟众生。菩萨若入一向三昧。则能示现声闻之身成熟众生。菩萨若入清净三昧。则能示现辟支佛身成熟众生。菩萨若入寂静三昧。则能示现诸佛色身成熟众生。菩萨如是入一切法自在三昧。随其志乐现种种身成熟众生。或现帝释身。或现梵王身。或现转轮圣王身。皆为成熟诸众生故。而于法界亦无所动。何以故。菩萨虽复随顺众生种种示现。不见身相及生相无所得故。舍利弗。于意云何。如师子王大哮吼时。诸小野干能堪任不。舍利弗言。不也世尊。又舍利弗。如大香象其所负重驴堪任不。不也世尊。又如帝释及梵天王威德自在。贫贱之人能堪任不。不也世尊。又如大力金翅鸟王翱翔运动。诸余小鸟能堪任不。不也世尊。佛言。舍利弗。是诸菩萨所有善根勇猛之力。依出离智。净诸罪垢。远离忧悔。得见诸佛及得三昧。亦复如是。如斯罪障。非诸凡夫声闻缘觉所能除灭。菩萨若能称彼佛名。昼夜常行是三种法。能灭诸罪远离忧悔得诸三昧</p>
<p>尔时优波离。从禅定起。往诣佛所顶礼佛足。右绕三匝却住一面。白佛言。世尊。我于静处独坐思惟。作如是念。世尊。所说波罗提木叉清净戒学为声闻缘觉菩萨乘者。作是说言。宁舍身命终不舍戒。世尊。若佛在世。若灭度后。云何名为声闻缘觉波罗提木叉。云何名为菩萨乘者波罗提木叉。世尊说我于持律中最为第一。我当云何能了毗尼善巧之义。若我从佛亲闻受持逮无所畏。然后乃能为他广说。今此大众诸来菩萨。及比丘僧悉皆集会。善哉世尊。唯愿广说决定毗尼断除疑悔</p>
<p>尔时世尊告优波离。汝今当知。声闻菩萨学清净戒。所发心所修行异。优波离。有声闻乘持清净戒。于菩萨乘名大破戒。有菩萨乘持清净戒。于声闻乘名大破戒。云何名为声闻乘人虽持净戒于菩萨乘名大破戒。优波离。声闻乘人。乃至不应起于一念更受后身。是名声闻持清净戒。然于菩萨名大破戒。云何菩萨持清净戒于声闻乘名大破戒。菩萨摩诃萨。修行大乘。能于无量阿僧祇劫。堪忍受身不生厌患。是名菩萨持清净戒。于声闻乘名大破戒。以是义故。为菩萨乘说不尽护戒。为声闻乘说尽护戒。为诸菩萨说开遮戒。为诸声闻说唯遮戒为菩萨乘说深心戒。为声闻乘说次第戒。云何菩萨持不尽护戒。声闻乘者持尽护戒。菩萨乘人虽持净戒。于诸众生应当随顺。声闻乘人不应随顺。是故菩萨持不尽护戒。声闻乘人持尽护戒。云何名为菩萨持开遮戒。声闻乘人持唯遮戒。若诸菩萨于大乘中发趣修行。日初分时有所犯戒。于日中分不离一切智心。如是菩萨戒身不坏。若日中分有所犯戒。于日后分不离一切智心。如是菩萨戒身不坏。若日后分有所犯戒。于夜初分不离一切智心。如是菩萨戒身不坏。若夜初分有所犯戒。于夜中分不离一切智心。如是菩萨戒身不坏。若夜中分有所犯戒。于夜后分不离一切智心。如是菩萨戒身不坏。若夜后分有所犯戒。于日初分不离一切智心。如是菩萨戒身不坏。以是义故。菩萨乘人持开遮戒。设有所犯不应失念妄生忧悔自恼其心。于声闻乘有所犯者。便为破坏声闻净戒。何以故。声闻持戒。断除烦恼如救头然。所有志乐但求涅槃。以是义故。名声闻乘持唯遮戒</p>
<p>复次优波离。云何菩萨持深入戒。声闻乘人持次第戒。菩萨乘人。于恒沙劫受五欲乐游戏自在。未曾舍离菩提之心。如是菩萨不名失戒。所以者何。菩萨善能守护安住菩提之心。乃至梦中一切结使。不为其患。而是菩萨所有烦恼渐渐当尽。不应一生便尽诸结。声闻乘者。成熟善根如救头然。乃至一念不喜受生。以是义故。大乘之人。持深入戒。说有开遮。名不尽护。声闻乘人持次第戒。名曰唯遮。名为尽护。何以故。优波离。求大乘者。于阿耨多罗三藐三菩提。甚为难得。具大庄严乃能成就。是故菩萨虽于无量阿僧祇劫往来生死。终不生于厌离之心。以是义故。如来观察为大乘人不应一向说厌离法。不应一向说于速证涅槃之法。应当为说慈喜相应甚深微妙无染之法。远离忧悔无系着法。无障无碍性空之法。菩萨闻已。于生死中而无厌倦。决定圆满无上菩提</p>
<p>尔时优波离白佛言。世尊。若有菩萨贪心相应而犯于戒。或有菩萨嗔心相应而犯于戒。或有菩萨痴心相应而犯于戒。世尊。如是菩萨于三犯中何者为重</p>
<p>尔时世尊告优波离言。若诸菩萨修行大乘如恒沙劫。贪心相应而犯戒者。其罪尚轻。若一嗔心而犯于戒。其罪甚重。何以故。因贪犯戒摄受众生。因嗔犯戒弃舍众生。优波离。所有诸结能摄众生。菩萨于此不应生畏。所有诸结能舍众生。菩萨于此应生怖畏。优波离。如佛所说。贪欲难舍为过微细。嗔恚易舍为过粗重。痴难舍离过复粗重。优波离。于烦恼中。若难舍离小犯之罪。是诸菩萨应当堪忍。若易舍离大犯之罪。如是烦恼。乃至梦中不应忍受。以是义故。大乘之人因贪犯戒。我说是人不名为犯。因嗔犯戒为大犯戒。名大过患。名大堕落。于佛法中是大留难。优波离。若诸菩萨于毗尼中无善方便。贪相应犯便生怖畏。嗔相应犯不生怖畏。若诸菩萨于毗尼中有善方便。贪相应犯不生怖畏。嗔相应犯生大怖畏</p>
<p>尔时文殊师利法王子在大众中白佛言。世尊。一切诸法毕竟毗尼。何所调伏。佛告文殊师利。若诸凡夫了知诸法究竟毗尼。如来终不说于调伏。以不知故。如来为令觉了诸法毕竟毗尼。渐次为说诸毗尼法</p>
<p>尔时优波离白佛言。世尊。如来说此决定毗尼。文殊师利。于是法中未有所说。善哉世尊。愿令文殊师利为少解说。佛告文殊师利。汝今当说究竟毗尼善巧之义。是优波离愿乐欲闻。尔时文殊师利法王子语优波离言。一切诸法毕竟寂灭。心寂灭故。名究竟毗尼。一切诸法我不可得。无染着故。名不悔毗尼。一切诸法本性清净。无颠倒故。名最胜毗尼。一切诸法如如实际离诸见故。名清净毗尼。一切诸法不来不去。无分别故。名不思议毗尼。一切诸法无住无著。念念灭故。名净诸趣毗尼。一切诸法住虚空际。离诸相故。名自性远离毗尼。一切诸法无去来今。不可得故。名三世平等毗尼。一切诸法不可安立。心平等故。名永断疑惑毗尼。优波离。是为法界究竟毗尼。诸佛世尊依此成道。若善男子。于是法中不善观察。则为远离如来净戒。时优波离白佛言。世尊。文殊师利所说诸法不可思议</p>
<p>尔时世尊告优波离言。文殊师利所说之法。依不可思议无碍解脱。以是义故。凡所说法离诸心相。谓心解脱。增上慢人令得离于增上慢故</p>
<p>优波离白佛言。世尊。云何声闻及菩萨乘增上慢者。佛告优波离。若有比丘。作是思惟我断贪欲。名增上慢。我断嗔恚及以愚痴。名增上慢。贪欲法异。诸佛法异。名增上慢。嗔恚法异。诸佛法异。名增上慢。愚痴法异。诸佛法异。名增上慢。谓有所得名增上慢。谓有所证名增上慢。谓有解脱名增上慢。见诸法空名增上慢。见于无相名增上慢。见于无愿名增上慢。见于无生名增上慢。见无所作名增上慢。见有诸法名增上慢。见法无常名增上慢。谓诸法空何用修习名增上慢。优波离。是名声闻乘人增上慢者。云何名为菩萨乘人增上慢者。若诸菩萨作是思惟。我当发心求一切智。名增上慢。我当修行六波罗蜜。名增上慢。唯依般若波罗蜜。而得解脱。更无余法而得出离。名增上慢。此法甚深。此非甚深。名增上慢。此法是净。此法非净。名增上慢。此诸佛法。此缘觉法。此声闻法。名增上慢。此法应作。此不应作。名增上慢。此是深法。此非深法。名增上慢。此是近法。此非近法。名增上慢。此是正道。此是邪道。名增上慢。我于阿耨多罗三藐三菩提。为疾得耶。不疾得耶。名增上慢。一切诸法不可思议无能知者我能了知。名增上慢。乃至于不可思议阿耨多罗三藐三菩提。而起思惟为大执着。是名菩萨增上慢者</p>
<p>尔时优波离白佛言。世尊。云何比丘离增上慢。佛告优波离。若于一切不思议法无所执着。是名究竟无增上慢。尔时世尊。欲重宣此义。而说偈言</p>
<p>　一切戏论从心起　　不应分别法非法</p>
<p>　如是见法不思议　　彼人处世常安乐</p>
<p>　凡夫迷惑随心转　　多劫轮回诸有中</p>
<p>　若知法性皆无性　　是名真实不思议</p>
<p>　若有比丘念诸佛　　非善思惟非正念</p>
<p>　于佛妄生分别想　　而此分别无真实</p>
<p>　若有思惟于空法　　如是凡夫住邪道</p>
<p>　但以文字说于空　　文字与空何可得</p>
<p>　若有思惟寂静法　　是心非有本无生</p>
<p>　心行觉观皆戏论　　无念名为见诸法</p>
<p>　一切诸法无思念　　有心有念尽皆空</p>
<p>　若人爱乐观察空　　于此无念勿生念</p>
<p>　法同草木无知觉　　若离于心不可得</p>
<p>　众生自性无所有　　一切诸法皆如是</p>
<p>　如因日光眼能见　　夜则缘离无所睹</p>
<p>　若眼自能见色者　　何故待缘方能了</p>
<p>　眼常因彼诸光明　　能见种种青黄色</p>
<p>　当知见性依众缘　　是故知眼不能见</p>
<p>　设有闻诸悦意声　　闻已即灭而无住</p>
<p>　推其去处不可得　　以分别故生声想</p>
<p>　一切诸法但言声　　文字于中假安立</p>
<p>　是声无有法非法　　凡愚不知妄生着</p>
<p>　我为世间叹布施　　而施根本不可得</p>
<p>　无所说中而演说　　是故佛法不思议</p>
<p>　我常叹说持净戒　　亦无众生破戒者</p>
<p>　破戒之性犹虚空　　清净持戒亦如是</p>
<p>　我说忍辱为最胜　　无见无生为忍性</p>
<p>　实无少法可嗔者　　由是说名殊胜忍</p>
<p>　我说昼夜常精进　　寤寐恒觉为无上</p>
<p>　虽经多劫勤修行　　然于所作无增减</p>
<p>　禅定解脱及三昧　　开示世间如实门</p>
<p>　法性本来无所动　　随顺假说诸禅定</p>
<p>　观察觉了名智慧　　了知诸法名智人</p>
<p>　诸法自性无所有　　亦无观察了知者</p>
<p>　我常叹说修苦行　　爱乐头陀寂静法</p>
<p>　能知诸法不可得　　是名清净知足人</p>
<p>　我说地狱诸苦事　　死入大怖恶道中</p>
<p>　无量众生起厌心　　实无恶趣可来往</p>
<p>　刀杖鉾槊众苦具　　亦无有能造作者</p>
<p>　由分别故而见有　　无量楚毒迫其身</p>
<p>　园林种种妙花敷　　宫殿众宝相辉映</p>
<p>　亦无有人能作者　　皆从分别妄心生</p>
<p>　虚伪之法诳世间　　凡夫系着生颠倒</p>
<p>　犹如分别诸幻焰　　于此取舍悉皆空</p>
<p>　我说发趣菩提心　　利益世间最殊胜</p>
<p>　而实菩提不可得　　亦无发趣菩提者</p>
<p>　心性清净常光明　　真实无伪无爱染</p>
<p>　凡夫分别生贪着　　而彼烦恼本来空</p>
<p>　诸法自性常寂静　　何有贪欲及嗔痴</p>
<p>　不见生贪离欲处　　尔乃名为得涅槃</p>
<p>　其心未曾生染着　　由是成就大菩提</p>
<p>　于无数劫修众行　　度脱无量诸众生</p>
<p>　众生自性不可得　　实无众生可度者</p>
<p>　譬如世间大幻师　　化作无边千亿众</p>
<p>　还复害此诸化人　　于此幻化无增损</p>
<p>　一切众生如幻化　　求其边际不可得</p>
<p>　若知如是无边性　　斯人处世无疲厌</p>
<p>　了知诸法如实相　　常行生死即涅槃</p>
<p>　于诸欲中实无染　　调伏众生言离欲</p>
<p>　大悲利益诸众生　　而实无人无寿者</p>
<p>　不见众生而利益　　当知此事甚为难</p>
<p>　如以空拳诱小儿　　示言有物令欢喜</p>
<p>　开手拳空无所见　　小儿于此复号啼</p>
<p>　如是诸佛难思议　　善巧调伏众生类</p>
<p>　了知法性无所有　　假名安立示世间</p>
<p>　以大慈悲劝说言　　于我法中最安乐</p>
<p>　汝应出家舍恩爱　　当得沙门殊胜果</p>
<p>　既已出家勤修习　　如所修行得涅槃</p>
<p>　复观诸法如实相　　实无诸果而可得</p>
<p>　果无所有而得证　　于此方生希有心</p>
<p>　快哉大悲人师子　　善说相应如实法</p>
<p>　一切诸法如虚空　　安立百千名句义</p>
<p>　或说名为禅解脱　　或名根力或菩提</p>
<p>　而此根力本无生　　禅定菩提亦非有</p>
<p>　无色无形不可取　　但以方便示众生</p>
<p>　我说修行有所证　　当知远离一切相</p>
<p>　若谓于中有所得　　是则非证沙门果</p>
<p>　诸法自性无所有　　当于何处言得证</p>
<p>　所说得证为无得　　如是了知乃名得</p>
<p>　众生得果名殊胜　　我说众生本不生</p>
<p>　尚无众生而可得　　云何当有得果者</p>
<p>　譬如良田无种子　　于中终不有牙生</p>
<p>　如是众生不可得　　当于何所而言证</p>
<p>　一切众生性寂灭　　无有得其根本者</p>
<p>　若能了知如是法　　斯人灭度永无余</p>
<p>　过去无数百千佛　　无有能度众生者</p>
<p>　若此众生真实有　　毕竟无能得涅槃</p>
<p>　一切诸法皆寂灭　　未曾有法可生者</p>
<p>　若能如是见诸法　　彼人已出于三界</p>
<p>　是则无碍佛菩提　　于中究竟无所有</p>
<p>　若能了知如是法　　我说名为离欲人　</p>
<p>尔时世尊说此偈已。二百比丘增上慢者。诸漏永尽心得解脱。六万菩萨得无生忍。尔时优波离白佛言。世尊。当何名此经。我等云何奉持。佛告优波离。此经名为决定毗尼。亦名摧灭心识。汝应受持。佛说此经已。尊者优波离。诸比丘众。文殊师利。并诸菩萨摩诃萨。及一切世间天人阿修罗等。闻佛所说。皆大欢喜。信受奉行。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 