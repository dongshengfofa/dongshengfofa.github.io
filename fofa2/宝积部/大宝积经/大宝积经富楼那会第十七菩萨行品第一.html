<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第七十七</p>
<p>　　　　后秦三藏鸠摩罗什译</p>
<p>　　富楼那会第十七之一</p>
<p>　　菩萨行品第一</p>
<p>如是我闻。一时佛住王舍城竹园中。与大比丘众俱。及大菩萨摩诃萨。其数无量。尔时慧命富楼那弥多罗尼子。从坐而起。偏袒右肩。右膝着地。合掌向佛。白佛言世尊。我欲少有所问。唯愿如来垂愍听许。佛告富楼那。随意所问。吾当解说。令汝欢喜。富楼那言。我今为诸行上功德名闻高远。常为众生求安乐者。诸菩萨摩诃萨故。有所咨请。尔时富楼那。以偈颂曰</p>
<p>　行最上功德　　名称极高远</p>
<p>　净戒乐法者　　我问其所行</p>
<p>　云何修治心　　云何广行施</p>
<p>　云何度众生　　喜心常行道　</p>
<p>富楼那白佛言。世尊。我今为是诸大士故。问如是事。菩萨云何修集多闻。犹如大海不可竭尽。云何能集多闻宝藏。能于诸法得决定义。于诸语言善了章句。而说偈言</p>
<p>　菩萨云何求　　多闻如大海</p>
<p>　于法得定义　　能善知佛道</p>
<p>　云何于一言　　而解无量义</p>
<p>　能以智慧力　　通达一切法</p>
<p>　多闻无穷尽　　问难心不动</p>
<p>　慈愍故说法　　以断众生疑　</p>
<p>富楼那白佛言。世尊。我今随地智力请问如来。诸菩萨摩诃萨。云何能于阿耨多罗三藐三菩提不退转。而说偈言</p>
<p>　云何离众难　　得值遇诸佛</p>
<p>　得值诸佛已　　速得清净信</p>
<p>　得无上信已　　难舍而能舍</p>
<p>　弃舍一切已　　力行无碍道</p>
<p>　云何乐出家　　闲静修空智</p>
<p>　云何不逆法　　愿具答是事　</p>
<p>富楼那白佛言。世尊。我等悉知佛已。具足一切智慧已。度一切神通彼岸。于三界中第一高尊。得无有比微妙大智。于诸法中行无障碍。是故我今请问是事。以偈赞曰</p>
<p>　佛住上功德　　已度神通岸</p>
<p>　得无障碍智　　我为勇猛问</p>
<p>　善学一切法　　功德最高胜</p>
<p>　破闇生慧明　　令众悉欢喜</p>
<p>　怨亲无憎爱　　无忧无欺诳</p>
<p>　大战胜死王　　摧破魔军众</p>
<p>　不执于刀杖　　降伏诸怨敌</p>
<p>　常有慈悲心　　坚住清净戒</p>
<p>　世尊无谄曲　　无慢无戏调</p>
<p>　得证明解脱　　功德中最胜</p>
<p>　如本所行道　　所得胜智慧</p>
<p>　愿今为我说　　云何行得佛　</p>
<p>尔时。佛告富楼那言。善哉善哉。汝能咨问如来是事。谛听谛听善思念之。当为汝说诸菩萨发心所行。修集一切无量佛法。尔时世尊。以偈颂曰</p>
<p>　我今说菩萨　　初发菩提心</p>
<p>　常以勇猛力　　乐行菩萨道</p>
<p>　诸菩萨所行　　种种深心行</p>
<p>　于佛得受记　　是事当略说</p>
<p>　深心乐法心　　无量无有边</p>
<p>　种种现诸行　　不以一事成</p>
<p>　喜心内充满　　而行于布施</p>
<p>　施已心无悔　　其意益欢悦</p>
<p>　菩萨作是念　　众生常贫穷</p>
<p>　无有多闻财　　我当为求之</p>
<p>　众生常贫穷　　皆由于懈怠</p>
<p>　我当勤精进　　从是得菩提</p>
<p>　我当为众生　　加心行忍辱</p>
<p>　恶言骂捶打　　默受而不报</p>
<p>　当念谁骂我　　骂者不可得</p>
<p>　骂詈嗔恨者　　皆悉是空事</p>
<p>　如是思惟已　　心无有嗔恨</p>
<p>　常修行忍辱　　从是成佛道</p>
<p>　众生无善心　　当为作世灯</p>
<p>　令其得归趣　　无财足以财</p>
<p>　众生可愍伤　　皆共行邪道</p>
<p>　我当度脱之　　令住于涅槃</p>
<p>　众生皆贫穷　　无有智慧财</p>
<p>　我得一切智　　令其得充足</p>
<p>　如是诸菩萨　　为度众生故</p>
<p>　发心求菩提　　行如是等愿　</p>
<p>佛告富楼那。诸菩萨摩诃萨。种种因缘示现其心。不住一法。所以者何。诸菩萨学一切法。然后得道。菩萨有四大希有事。不见余法胜此事者。何等四。菩萨能于懈怠众生勤行精进。是名希有。能于强梁嗔恚众中修行忍辱。是名希有。见诸众生行于邪道。自勤正道。是名希有。为度众生转生死故。而以深心发阿耨多罗三藐三菩提。是名希有。富楼那。此四希有。是名菩萨最大希有。尔时世尊。以偈颂曰</p>
<p>　见懈怠众生　　勤心发精进</p>
<p>　我不应效彼　　行诸非法事</p>
<p>　不应效嗔恚　　嗔恚非佛道</p>
<p>　常修慈悲心　　菩提从是生</p>
<p>　众生乐邪径　　依止于邪径</p>
<p>　菩萨求正道　　令众住正道</p>
<p>　见生死过患　　一心求佛智</p>
<p>　我得无上财　　当度诸众生</p>
<p>　如是希有事　　余更无胜者</p>
<p>　以是故当知　　得离障碍法</p>
<p>　设使烧身衣　　头然犹不救</p>
<p>　懈怠心若生　　即应速除灭　</p>
<p>佛告富楼那。菩萨有四法能生喜心。何等四。见诸众生安处生死不能精进。自见其身在于佛道修行精进。便生喜心。见诸众生心常懈怠。自见其身在于佛法勤行精进。便生喜心。见诸众生嗔恨嫉妒。自见其身无有恚嫉常怀慈悲。便生喜心。不见余人勤行佛法与我等者。便生喜心。尔时世尊。以偈颂曰</p>
<p>　见众生懈怠　　已身行精进</p>
<p>　是故此菩萨　　自得欢喜心</p>
<p>　见生死过患　　而生厌离心</p>
<p>　怖畏三界狱　　勤心求舍离</p>
<p>　众生乐嗔恨　　自住慈悲心</p>
<p>　是故此菩萨　　生欢喜悦乐</p>
<p>　众生所可作　　皆所不应作</p>
<p>　是故我当求　　无有上佛道</p>
<p>　是名真实智　　诸佛所称叹</p>
<p>　我当学是智　　众生得归趣</p>
<p>　是故此菩萨　　常得欢喜心</p>
<p>　从有无空伪　　当生真实法　</p>
<p>佛告富楼那。菩萨有四法得离诸难。值无难处值已不失。能修佛法何等四。一者菩萨谦逊其心柔软。凡见众生常言善来。和颜悦色先意问讯。与之共语言常含笑。二者一心求法常乐咨问。勤求善利无有厌足。三者当乐空闲远离独处。四者自身安住佛菩提道。亦化众生令住佛道。菩萨有是四法得离诸难。值无难处值已不失。能修佛法。尔时世尊以偈颂曰</p>
<p>　具足柔软心　　常乐行慈悲</p>
<p>　若与众生语　　谦下心和悦</p>
<p>　常求佛所叹　　甚深微妙法</p>
<p>　常持清净戒　　乐行头陀事</p>
<p>　虽行头陀法　　亦行深妙智</p>
<p>　是故此菩萨　　离难值无难</p>
<p>　常于诸佛所　　咨问诸深法</p>
<p>　是故智增长　　不生诸难处</p>
<p>　常乐在空闲　　清净行头陀</p>
<p>　是故此菩萨　　离难值无难</p>
<p>　诸有智慧者　　亲近此四法</p>
<p>　能离一切难　　得值遇诸佛</p>
<p>　得值诸佛已　　具足不坏信</p>
<p>　能发上精进　　以求于佛智</p>
<p>　是故求智者　　应当学正法</p>
<p>　若能学正法　　得佛道不难　</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 