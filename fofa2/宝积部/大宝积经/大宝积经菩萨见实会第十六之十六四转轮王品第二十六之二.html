<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第七十六</p>
<p>　　　　北齐三藏那连提耶舍译</p>
<p>　　菩萨见实会第十六之十六四转轮王品第二十六之二</p>
<p>大王。过去有王名曰地天。如法为王名为法王。七宝具足。所谓轮宝。象宝。马宝。明珠宝。玉女宝。长者宝。主兵宝。是名七宝。大王。彼地天王父名曰地生。彼地生王临命终时。其地天最为长子。其地生命终之后。辅相大臣。灌地天顶以为大王。即为刹利灌顶大王。时地天王。既为刹利灌顶王已。于十五日月盛圆满受斋之日。沐浴洗头。剪除须鬓。及以爪甲已。着新净衣。以诸花鬘。种种璎珞。天冠臂印。环钏耳磲。庄严其身。在高楼上婇女围绕。即于东方有金轮宝。千辐不减毂辋具足。光明照耀纵广七肘纯是真金。大王。时地天王。见是事已。即作是念。我昔曾闻先旧人说。若刹利灌顶王。于十五日月圆满时受斋之日。沐浴洗头。剪除须鬓及除爪甲。着不污衣。以诸花鬘种种璎珞。天冠臂印环钏铒磲。庄严其身。在高楼上婇女围绕。若于东方有金轮宝。毂辋具足千辐不减而来应者。当知是王定当得作转轮圣王。复作是念。我今岂可作轮王耶。我今当试。大王。尔时地天王即从坐起。偏袒右肩。整理衣服。右膝着地。对轮合掌。向彼天轮作如是言。宝轮可下在地而住。作是语已。彼天宝轮从空下地住在王前。时地天王。即以妙香用涂其手。胜妙好衣以拭轮宝。以其右手接取轮宝置左手中。复以右手摩拭其轮。作如是言。汝今应当降伏东方。作是语已。时金轮宝飞升虚空左右旋转。即往东方至彼往昔转轮王道。其道平正布散诸花甚可爱乐。轮所经处皆悉平正无有高下。以王福力。河池井泉枯竭之处。八功德水悉皆盈满。一切所有树林花果枯悴之者。悉皆敷荣。已敷荣者更增郁茂。大王。尔时地天转轮圣王。即与四兵随轮而去。轮宝若住王亦随住。王所至处所有国土。大小诸王与其臣民。各以金盘盛满银粟。或以银盘盛满金粟。奉迎大王各作是言。善哉大王善来大王。此诸国土安隐丰乐人民炽盛。唯愿大王。受此国土摄化人民。我等皆当奉给左右唯愿止住。尔时地天转轮圣王。告彼诸国王及臣民等。作如是言。我今不须国土宝物。汝自受用。汝今若欲随顺我者。应离杀生。亦莫偷盗。亦莫邪淫。亦莫妄语。亦莫两舌。亦勿恶口。亦莫绮语。亦莫贪欲。亦莫嗔恚。亦莫邪见。汝等应当自住十善。亦教他人。令住十善。我则知汝归从于我受我教敕。我观汝等犹如我子。汝等常应供养父母师长。及诸沙门婆罗门等。莫作非法不善恶行。亦劝他人令行善法。若能如是。我知汝等一切国土所有人民。悉皆归从降伏于我。又复告言。汝等常应孝养父母恭敬师长及诸沙门诸婆罗门。莫作非法不善恶行。亦劝他人令行善法。若能如是。我知汝等一切国土所有人民。悉皆归从降属于我。尔时圣王及诸四兵。如是渐渐度于大海。降弗婆提过尽人境轮宝乃住。如是乃至南西北方。及郁单越悉降伏已。度彼北海尽人境已。王及轮宝还阎浮提。本宫门上在虚空中停住不动。尔时地天转轮圣王。如是降伏四天下已。还阎浮提即便止住。地天大王及与轮宝还来至此阎浮提。时彼四天下变成七宝。端严姝特。何谓七宝所谓金银琉璃颇梨车磲赤珠马瑙。尔时轮宝于四天下。周回旋转已。一切地狱畜生饿鬼八难消灭。于四天下所有一切不善恶声悉皆除灭。况有造作诸恶业者。何以故。皆是地天圣王本愿力故。又复轮宝周旋转时。四天下中不假种植。处处皆生自然粳米。净无糠糩。又复轮宝天下中自然而生天树宝衣。又复轮宝周旋转时。四天下中一切病患。悉皆除愈。唯除三患。何等为三。一者求欲。二者段食。三者衰老。又复轮宝旋转之时。四天下中所有人民寿千万岁。又复轮宝周旋转时。四天下中一切人民。所有苦恼自然消灭。如是等无量无边。希有不可思议之事。出现于世。尔时地天大王。复于久时作如是念。我今于此受诸快乐。五欲众具颇更有处胜此以不。复自思念。我昔曾闻须弥顶上。有三十三天五欲资具。其事云何。尔时地天大王未除爱欲。厌恶人间所有五欲资财之具。欣彼天中上妙之乐。我今宁可往彼天上。尔时地天大王作是念已。王及四兵。忽然之顷至忉利天。尔时帝释。遥见地天大王。作如是言。善来大王。善哉大王。即分半座命王令坐。王即就坐。尔时地天在彼天上。经无量百千岁分位而治。尔时地天大王。复于久时生大贪心。作如是念。我今应当退彼天主独为天王。作是念已。即从帝释半座而堕。并及四兵。至阎浮提安隐城中。尔时地天大王。久在天上受胜妙乐心生耽乐。忽至人间不能堪受人中资具身心沉没犹如醍醐置热沙中。寻即消化莫知所在。地天大王。身心沉没不能堪忍。人中所有饮食精气亦复如是。尔时地天大王。身心疲顿。而说偈言</p>
<p>　诸王大自在　　不能除渴爱</p>
<p>　如干草遇火　　是故应舍欲</p>
<p>　常行于淫欲　　未曾满足时</p>
<p>　如渴饮碱水　　终不能除渴</p>
<p>　如众流归海　　终无有满足</p>
<p>　爱欲亦如是　　曾无满足时</p>
<p>　如火焚草木　　无有厌足时</p>
<p>　爱欲亦如是　　终无有满足</p>
<p>　犹如深谷响　　随声无休息</p>
<p>　闻声亦如是　　亦无休息时</p>
<p>　亦如盛香箧　　受香无简择</p>
<p>　嗅香亦如是　　亦无有厌足</p>
<p>　如杓挠美食　　终无知止足</p>
<p>　舌贪嗜美味　　亦无于止足</p>
<p>　如镜现面像　　亦无有厌足</p>
<p>　如是行欲人　　于欲无厌足</p>
<p>　如虚空受风　　未曾有厌足</p>
<p>　身常受诸触　　终无厌足时</p>
<p>　如梦中饮水　　终不能除渴</p>
<p>　意所受诸法　　亦无有厌足</p>
<p>　贪求爱欲人　　复增长爱欲</p>
<p>　观于诸境界　　爱无厌足时</p>
<p>　见欲增苦恼　　犹如火焚薪</p>
<p>　灭除诸爱欲　　亦如水灭火　</p>
<p>佛言大王。汝知尔时地天大王。岂异人乎。大王当知。勿作异观。地天王者即我身是。大王当知。彼地天大王。往昔之时豪富自在。贪求无厌遂便命终。何以故。诸根无厌。境无能满。诸根如镜。境如光影。诸根如幻。境界如梦。大王。应当安心此法。深自观察勿随他教。大王。此法乃是过去未来现在诸佛世尊无上菩提。大王。应当远离一切豪贵。应当消竭一切渴海。倒憍慢山。远离一切衰祸。于一切法平等。非一切凡夫地。亦非声闻之所能行。又非一切缘觉境界。乃是一切菩萨所行。一切诸佛正觉所证。王当安心勿令散乱。应作是念。我当云何于未来世。一切世间天人之中。得为灯明。为炬为光。为船为导为师。得为商主为首为无上。自度度彼。自脱脱彼。自安安彼。自得涅槃。令他涅槃。大王。莫观先际所更豪富自在。大王当知。诸根如幻。无有厌足。无能满者。境界如梦。不能令满。佛言大王。过去有王名曰顶生。有大威德。有大神足。有大威势。从父乌哺沙王顶上而生。久积善根。曾见无量无数诸佛。修诸善根。于诸世尊。恭敬供养积集善本。于四天下豪贵自在。大王。时顶生王。灌顶受位七日已。得七宝具足为转轮王。何者为七。一者金轮宝。千辐不减毂辋具足。自然而有纵广七肘而来应之。二者白象宝。六牙具足七肢拄地。白如雪山自然而至。三者马宝。其色绀艳而来应之。此上象马从且至食。于四天下周遍八方。尽大海际还住本处。四者珠宝。大如人髀纯青琉璃其光照曜。周匝八方各一由旬。五者长者宝。丰饶财宝巨富无量。随王所念皆能办之自然而应。六者玉女宝。形容端正微妙第一。不长不短。不白不黑。身诸毛孔出栴檀香。口气净洁如青莲花。其舌广大出能覆面。形色细薄如赤铜鍱。身体柔软犹如无骨。冬温夏凉。其心慈悲常出软语。以手触王。即知王心所念之处。七者主兵宝。自然而出勇猛策谋武略第一。预知王心七日所念。善知四兵斗战之法。未集者令集。已集者令散。千子具足勇健端正能降怨敌。大王。尔时顶生转轮圣王。七宝具足王四天下如法化世。令四天下丰乐安隐人民炽盛。城邑聚落次第相近鸡飞相及。尔时大地一切无有沙砾荆棘。多饶众宝具足无量园林泉池。端严姝妙甚可爱乐。何以故。皆是顶生圣王安住法力。当尔之时若天若人。受欲乐中最为第一。大王。尔时顶生大王所住之城。名阿踰阇。其城东西十二由旬。南北长七由旬。其城七宝众宝罗网弥覆其上悬众宝铃。其城内外种种庄严悉皆如上。无量称王宝庄严城等无有异。亦如忉利得胜之堂。大王。顶生大王造三种殿。一名月出殿。于盛夏热时王居其中。其第二殿名毗琉璃藏。于春月时王居其中。其第三殿名日威德起。于冬寒时王居其中。尔时顶生。与玉女宝并诸婇女。前后围绕入月出殿。时身体清凉。犹如牛头栴檀涂其身体。王与眷属前后围绕。若入彼毗琉璃殿时。身心调适。犹如多摩罗叶香用涂其身。大王。其顶生大王。复与眷属婇女围绕。入彼日威德殿时。身体和暖。犹如沉水香用涂其身。入彼殿时。身体和暖亦复如是。大王。是顶生王随欲自在。令诸殿等随其时节而生乐触。随意出风。随意出雨。种种音乐随意而至。资生所须亦随意现。大王。尔时顶生。于其宫内。七日之中天雨金银。过七日已作如是念。甚奇希有不可思议。如此清净之业。所获果报随意而现充满我意。福德所致无差违也。谁有得见如是果报。于修福德而生知足。大王。顶生圣王。于阎浮提。经百千岁已。作如是念。我今于此阎浮大洲。安隐丰乐人民炽盛。悉皆归属。于我宫内七日雨宝。我今当往西瞿陀尼。作是念已。顶生大王。即与四兵上升虚空。从阎浮提渐次至彼西瞿陀尼。王既至彼。于无量百千岁。在彼王领。顶生大王。依报过人未得天报。大王。顶生圣王。于瞿陀尼。随意雨宝满其宫内。如阎浮提等无有异。大王。尔时顶生。复于后时。作如是念。我王阎浮提。丰乐安隐人民炽盛。又于宫内随意雨宝。此瞿陀尼。亦皆安隐丰乐人民炽盛。又于宫内随意雨宝。我今亦知东有大洲。名弗婆提。我今当往。作是念已。即与四兵俱升虚空。从瞿陀尼渐次而往东弗婆提。王既至彼。于弗婆提止住王领。无量千岁受五欲乐。依报过人未得天报。大王。顶生圣王。于弗婆提随意雨宝满其宫内。如阎浮提等无有异。大王。尔时顶生。复于后时作如是念。我阎浮提丰乐安隐人民炽盛。又于宫内随意雨宝。及瞿陀尼。亦皆安隐丰乐人民炽盛。亦于宫内随意雨宝。此弗婆提。皆悉安隐丰乐人民炽盛。亦于宫内随意雨宝。我今亦知北有大洲名郁单越。其中人民无我我所。虽复如此。我当往彼自试眷属。顶生大王作是念已。与其四兵俱升虚空。从弗婆提渐次而往北郁单越。王既至彼。于郁单越。无量千岁教诫眷属。复于久时作如是念。我阎浮提丰乐安隐已雨七宝。及瞿陀尼人民炽盛安隐雨宝。东弗婆提亦皆如是。随意雨宝。此郁单越悉亦安隐。我曾闻有三十三天住须弥顶。我今当往躬自观之。尔时顶生作是念已。即与四兵俱升虚空。住须弥山顶。当尔之时。释提桓因与三十三天。集善法堂论人天事。尔时帝释。遥见顶生从远而来。即出迎之。作如是言。善来大王。善来至此。即分半座命王令坐。王即就座。时顶生王坐半座时。即有十种胜事映蔽诸天何等为十。一者寿命胜天。二者容色胜天。三者名称胜天。四者受乐胜天。五者王领自在胜天。六者形貌胜天。七者音声胜天。八者香气胜天。九者食味胜天。十者细触胜天。大王。尔时顶生与彼帝释。形容相貌行动威仪等无差别。饮食衣服资生之具悉无有异。唯有视瞬为别异耳。而诸天等分别识知。天王人王二种之别。佛言大王。甚奇希有。帝释顶生人天既别。形容相貌等无有异。大王当知。福德之力其事如是。谁于福德而生足也。大王。尔时顶生在忉利天。无量千岁为增上自在。大王。尔时顶生。于四天下豪富自在。复于忉利天上豪富自在。帝释分治犹不厌足。复作是念。我今宁可独为天主。何用帝释宜应退之。大王。尔时顶生作是念已。从天退下还阎浮提。于阿踰阇城最上园中。王当下时。威光照曜遍阎浮提。一切诸方映蔽日光。亦如日出月无光明。日光在空无复光明。王光映蔽亦复如是。如日轮出映蔽月轮。顶生威光映彼日轮亦复如是。大王。尔时阿踰城人出城游观。见彼顶生并及四兵。从天而退堕其园中。彼人见已怪未曾有。即入城中遍告城人言。今有天子并及四兵。从空而下。堕彼王最上园中。大王。尔时城中王及臣民。办具种种歌舞伎乐。涂香末香。宝幢幡盖。花鬘璎珞。身体衣服悉皆清净。速疾出城诣彼园中。大王。尔时顶生从天堕时。一切大地六种震动。当尔之时。一切人中所有庄严。最胜妙香用涂其身。悉至园中顶生王所。尔时顶生。耽着天中上妙资产。不能堪忍人中资具所有香气。沈惛在地。喻如生苏醍醐投极热沙中不得停住。尔时顶生。沈惛不住亦复如是。尔时城中王及臣民内外人众。见顶生王在彼园中沈惛在地。即便问言。天为是谁。尔时顶生。即告彼王及诸人民言。汝昔曾闻有顶生大王不。尔时国王及诸人民咸皆答言。我昔曾从耆旧人所。闻有大王名曰顶生。不舍人身。将诸眷属并及四兵。而升天上。尔时顶生告诸人言。昔顶生者我身是也。我及四兵从天而堕。尔时国王。及城内外所有人众。即以偈颂。问顶生曰</p>
<p>　我从旧人所　　闻有威德王</p>
<p>　号名曰顶生　　极有大名称</p>
<p>　已身及四兵　　从此升天上</p>
<p>　并及诸眷属　　法王如法治</p>
<p>　人天胜王言　　无常力所害</p>
<p>　退天乐受苦　　顶生者我是</p>
<p>　诸人皆合掌　　顶礼大王足</p>
<p>　有何希有事　　未来当传说</p>
<p>　从天而退者　　受苦王说言</p>
<p>　汝听希有事　　欣乐莫放逸</p>
<p>　顶生大王者　　统领四天下</p>
<p>　受乐过天人　　欲无厌致死</p>
<p>　于其后宫内　　七日雨珍宝</p>
<p>　如法治天下　　欲无厌而死</p>
<p>　与彼天帝释　　分半座而坐</p>
<p>　恶觉所恼乱　　多欲故退堕</p>
<p>　于其生死海　　无智故沉没</p>
<p>　乐着五欲者　　天欲无厌死</p>
<p>　如渴梦饮水　　不能除其渴</p>
<p>　受五欲亦尔　　终无有厌足</p>
<p>　智慧诸众生　　断除愚痴闇</p>
<p>　彼智者知足　　正观诸有趣</p>
<p>　智观察有趣　　慧见老病死</p>
<p>　断除诸渴爱　　舍有趣无著</p>
<p>　观触如火烧　　便舍于渴爱</p>
<p>　观受亦如是　　知受是非善</p>
<p>　如击众音乐　　根境界亦然</p>
<p>　圣教中调伏　　能舍根自性</p>
<p>　一切五种入　　从于名色生</p>
<p>　识于中分别　　则生于思觉</p>
<p>　圣者作是观　　于趣有不着</p>
<p>　智者慧满足　　证灭如薪尽</p>
<p>　顶生向彼王　　臣民说是已</p>
<p>　示诸有无常　　即便取终没　</p>
<p>佛告大王。汝知尔时顶生王者。岂异人乎。勿作异观。莫生疑惑。我身是也。我昔曾为顶生王时。统领人天豪贵自在。贪欲无厌而取终没。是故大王。应舍豪富憍漫自在住不放逸。若能住于不放逸行。是人即能修诸善根。大王。若不放逸者。复能入于法界平等。大王。若人能离放逸者。成就利益。大王。有为无为界。非男非女。非过去非未来非现在。大王。当于此法安住自心。勿随他教。大王。此法乃是过去未来现在诸佛世尊无上菩提。大王。应当远离一切豪贵。消竭一切渴海。倒憍慢山。远离一切衰祸。于一切平等。非一切凡夫地。亦非声闻之所能行。又非一切缘觉境界。乃是一切菩萨所行。一切诸佛正觉所证。王当安心。勿令散乱。应作是念。我当云何于未来世一切世间天人之中。得为灯明为炬为光为船为导为师。得为商主为首为无上。自度度彼。自脱脱彼。自安安彼。自得涅槃。令他涅槃。大王。观先际所经豪富自在。大王当知。诸根如幻。无有厌足。无能满者。境界如梦不能令满。大王。过去有王。名曰尼弥。了达诸法如法为王。重不放逸。若所作事离诸放逸。大王。是尼弥王。常观三世平等。又观一切诸法。犹如三世平等。观过去一切诸法。远离自性。观未来一切诸法。远离自性。观现在法亦复如是。远离自性。大王。彼尼弥王。观一切三世法平等已。于诸法不生取着。彼尼弥王。观一切世间。为四颠倒之所颠倒。于不净法中而起净想。于苦法中而生乐想。于无常法中而起常想。于无我法中而生我想。见世如是。便作是念。世间则坏甚大败坏。如此众生。一切诸法自性空寂而不觉知。大王。尔时尼弥王。复作如是念。我当以四摄法摄诸众生。若我四法摄众生者。是诸众生随顺于我受我言教。尔时尼弥大王。先作是方便已。即以四摄摄诸众生。摄诸众生已。尼弥大王。即教人民。一切诸法平等。作如是言。汝诸众生。一切诸法离于自性。若一切法离自性者。彼法亦非过去非未来非现在。何以故。彼法自性无实故。若法离自性者。彼法亦不可说是过去未来现在。大王。尔时彼尼弥王。于彼众生所。教是三世平等法已。彼诸众生。八十千万那由他无量百千众生。得无生法忍。大王。尔时三十三天在善法堂。聚集而坐作是议言。善哉善哉。鞞提呵国人大获善利是尼弥王。解了诸法如法为王。具足方便于颠倒众生所。以善方便示不颠倒法也。尔时释提桓因在于余处。去善法堂远。即以天耳闻彼天说。闻已寻来诣善法堂就座而坐。既就座已问彼天言。汝诸天等在善法堂。何所论说。作是问已。时诸天等报帝释言。唯然天主。听我所说。我等向来集善法堂所论之事。说彼鞞提呵国人善得利益。是尼弥王。解了诸法如法为王。具足方便。于颠倒众生所。以善方便示不颠倒法也。所谓显示诸法自性。彼诸天等作是语已。尔时帝释。报诸天子作如是言。是尼弥王。具足成就不可思议善巧方便。汝等在此忉利天上。欲得见彼尼弥王不。尔时诸天咸皆同声作如是言。唯然天主。我等在此欲得见彼尼弥大王。尔时帝释天主。即告御臣名摩多梨言。汝当前来。可疾严备诸天千马宝车。往阎浮提鞞提呵国尼弥王所。说如是言。此是诸天千调马车。遣来迎王唯愿大王。升此宝车勿生怖畏。三十三天悉皆愿乐欲见大王。若上车已作如是言。大王。我今将王从何道去。诣彼天上。为从住颠倒地众生道而去。为从住不颠倒地众生道而去也。尔时摩多梨答帝释言。唯然受教。闻此语已。即便严备千调马车。自升其上。从彼忉利下阎浮提。至鞞提呵国尼弥王所。语尼弥王。作如是言。忉利诸天今送千调马车。王可升车勿生怖畏。忉利诸天愿乐见王。尔时尼弥大王。以无畏心便即登之。既升车已。摩多梨作如是言。我今将王从何道去。为从住颠倒地众生道去。为从住不颠倒地众生道去。王即报言。汝可将我从彼二道中间而去。尔时摩多梨。即将尼弥王。从颠倒地众生所。不颠倒地众生所二处而去。大王。尔时尼弥王。语摩多梨言。汝可少时停车而住。我当观彼颠倒众生所住之处。时摩多梨。即受王教。暂止马车。尔时尼弥王。于少时间。令八十千万众生。安住见实三昧中。何以故。是王于少时间。令如是众住见实三昧中。此王善习不放逸行故。令此众生住三昧者。于后悉得无生法忍。是时摩多梨。都不觉知王所为作。尔时摩多梨。又复将王到须弥顶。尔时尼弥王。遥见青茂丛林。告摩多梨言。彼林定是不颠倒众生所居之处。摩多梨言。大王。此是忉利诸天善法之堂。彼忉利天众集在堂上欲得见王。惟愿大王。勿生怖畏。当升此堂。尔时尼弥王。心不恐惧便升堂上。尔时帝释。遥见尼弥王来。即作是言。善来大王。便分半座命王令座。时尼弥王。即就帝释半座而坐。尔时帝释。即以美言共相慰问言。大王。快获善利。能令佛法炽然增长。尔时帝释。向忉利天众。作如是言。此尼弥王。成就具足不可思议善巧方便。是王于少时间。能令八十千万众生住佛法中。然摩多梨都不觉知。尔时尼弥王。即为忉利诸天。广说种种胜妙之法。利益天众已白帝释言。我今欲得还阎浮提。何以故。于阎浮提为欲护持佛正法故。帝释报言。今正是时复敕御臣摩多梨言。汝可还驾千调马车送尼弥王还归阎浮。其尼弥王。到阎浮提已。成就大悲善巧方便。令无量众生安住佛法。大王。莫作异疑。勿生异观。昔尼弥王者。我身是也。大王。当观不放逸力难可思议。尼弥大王。升帝释座尚无贪着。是故大王。于佛法中。当勤精进修不放逸。大王。何谓佛法。大王。一切诸法皆是佛法。尔时净饭王。闻此语已。即白佛言。若一切法是佛法者。一切众生亦应是佛。佛言。若不颠倒见众生者。即是其佛。大王。所言佛者。如实见众生也。如实见众生者。即是见实际。实际者即是法界。大王。法界者不可显示。但名但俗。但是俗数。但有言说。但假施设应如是观。大王。一切法无生。此是陀罗尼门。何以故。此名陀罗尼门。于此一切法。无动无摇。无取无舍。是名陀罗尼门。大王。一切诸法不灭。是陀罗尼门。何以故。不灭是陀罗尼门。于中一切法无动无摇。无取无舍彼陀罗尼门。无有相貌。无有自性。无可施设。无作无造。无来无去。无众生无命。无人无养育。非对治。无形无状。无缠无离。无秽无净。无爱无憎。无缚无解。无命者。无出无退。无得无住。无定无乱。无知非无知。非见非不见。非戒非犯。非悔非不悔。非喜非不喜。非猗非不猗。非苦非乐。非定非不定。非实非倒。非涅槃非不涅槃。非爱非离爱。非见非不见。非解脱非不解脱。非智非不智。非视非不视。非业非不业。非道非不道。大王。应当以此六十七法门。入一切法。大王。是色自体。非曾有非当有非今有。如是受想行识体性。亦复如是。非曾有非当有非今有。大王。如镜中像。非有非无。是色体性。亦复如是。非曾有非当有非今有。受想行识。亦复如是。非曾有非当有非今有。大王。譬如响声。非曾有非当有非今有。大王。如是色体性。亦复如是。非曾有非当有非今有。受想行识。亦复如是。非曾有非当有非今有。大王。譬如阳焰。非曾有非当有非今有。是色体性。亦复如是。非曾有非当有非今有。大王。譬如聚沫无有坚实。非曾有非当有非今有。是色体性。亦复如是。非曾有非当有非今有。大王。如是受想行识体性。亦复如是。非曾有非当有非今有。大王。譬如梦中梦见国中最胜女人。是梦所见。亦非曾有非当有非今有。是色体性。亦复如是。非曾有非当有非今有。如是受想行识体性。亦复如是。非曾有非当有非今有。大王。譬如石女梦见生子。是梦所见。亦非曾有非当有非今有。是色体性。亦复如是。非曾有非当有非今有。如是受想行识。亦复如是。非曾有非当有非今有。大王。色无所依。乃至识亦无所依。大王。譬如虚空无所依。如是大王。色无所依。乃至识亦无所依。大王。色无有生。乃至识亦无有生。大王。色无有灭。乃至识亦无有灭。大王。如涅槃界无有生亦无有灭。大王。如是色亦无生无灭。乃至识亦无生无灭。大王。譬如法界亦无生无灭。大王。如是色亦无生无灭。乃至识亦无生无灭。如是大王。一切法是如来境界。不可思议亦是如来境界。不共法亦是如来境界。不共一切凡夫境界故。是故一切声闻缘觉。不毁不赞。不得不失。非觉非不觉。非知非不知。非识非不识。非舍非不舍。非修非不修。非说非不说。非证非不证。非显示非不显示。非可闻非不可闻。何以故。大王。彼法无有如是法。可得扶举。可得摧倒。何以故。一切诸法离自性故。大王。今可于此法中而安其心。深观此法勿信于他</p>
<p>尔时净饭王作是念。于诸法中无法可得。无有如是法。得证是法号为佛者。诸法实不可得。佛为众生但假言说。尔时世尊说是法时。净饭王等七万释种。得无生法忍。尔时世尊。知诸释种得深信已。而现微笑。尔时慧命马胜比丘。以偈问曰</p>
<p>　大雄尊导师　　为世现微笑</p>
<p>　惟愿世明炬　　演说微笑事</p>
<p>　十力一切智　　何因现微笑</p>
<p>　愿说彼笑因　　断世诸疑网</p>
<p>　佛为释众故　　而现微笑瑞</p>
<p>　为诸人天众　　速除诸疑网</p>
<p>　得闻大雄说　　世间离诸疑</p>
<p>　其心皆欣喜　　安住佛法中</p>
<p>　世尊诸子等　　得知微笑事</p>
<p>　坚固住誓愿　　智慧必通达</p>
<p>　唯愿尊导师　　断除大众疑</p>
<p>　众等除疑已　　必得广大乐　</p>
<p>尔时世尊。以偈答马胜曰</p>
<p>　我现寂灭笑　　马胜当谛听</p>
<p>　我今如实说　　释种决定智</p>
<p>　诸法不可得　　释种皆得知</p>
<p>　是故于佛法　　决定心安住</p>
<p>　名称大释种　　依于无所得</p>
<p>　当得上菩提　　晓知一切法</p>
<p>　人中命终已　　此释种决定</p>
<p>　得生安乐国　　面奉无量寿</p>
<p>　住安乐国已　　无畏成菩提</p>
<p>　能趣十方界　　供养无量佛</p>
<p>　安住一佛土　　能供十方佛</p>
<p>　愍诸众生故　　而求无上道</p>
<p>　游历诸佛国　　供养彼佛等</p>
<p>　皆已神力到　　随佛所出处</p>
<p>　无量僧祇劫　　供养诸导师</p>
<p>　以种种妙供　　后当成佛道</p>
<p>　一一成佛已　　能度无量众</p>
<p>　令得成佛道　　复化诸众生</p>
<p>　彼国众生辈　　皆当成佛道</p>
<p>　彼诸世尊等　　不度声闻众</p>
<p>　一一诸佛等　　俱寿一劫岁</p>
<p>　彼佛正法住　　无量阿僧祇</p>
<p>　彼佛灭度后　　大智菩萨众</p>
<p>　持法化于世　　亿岁阿僧祇</p>
<p>　彼诸佛子等　　教化无量众</p>
<p>　置于无上道　　说法悉空寂</p>
<p>　令住不放逸　　修集空寂法</p>
<p>　能得一切智　　乐不放逸事</p>
<p>　闻是释种趣　　世尊所说者</p>
<p>　天人咸欣喜　　志求于佛道　</p>
<p>尔时世尊。告慧命舍利弗。舍利弗。此是菩萨见真实三昧。汝当为阿毗跋智诸菩萨说之。何以故。舍利弗。此三昧不可得说。而如来于彼三昧中不得一法。若不得者。彼不可觉。若不可觉者。彼则不可说。若不可说者。彼则不可知。彼不可知者。即是过去未来现在诸佛之法。舍利弗。我今付嘱于汝。此是菩萨见实三昧。应当受持读诵广为显说。舍利弗。若有善男子善女人住大乘者。经历十劫修行五波罗蜜。离般若波罗蜜。若复有人得闻是菩萨见实三昧者。所得福德复过于彼。若复有善男子善女人。暂得闻菩萨见真实三昧。若复有人得闻是菩萨见真实三昧已。为一人说者。此人得福复胜于彼。若复善男子善女人。经历十劫闻已为他解说。若复有人。乃至一刹那间。修此菩萨见真实三昧者。所得福德复过于彼。是故舍利弗。汝应以此菩萨见真实三昧经。为诸菩萨说教示修行。舍利弗。若修此菩萨见实三昧者。当获无生法忍。舍利弗。于此会中。我所授记无上道中诸菩萨者。悉得安住此菩萨见真实三昧中。是时一切诸菩萨。声闻天人一切大众。阿修罗乾闼婆人非人等。闻佛所说。欣喜奉行。</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>