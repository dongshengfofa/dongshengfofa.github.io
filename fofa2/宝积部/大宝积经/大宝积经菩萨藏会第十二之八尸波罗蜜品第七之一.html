<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第四十二</p>
<p>　　　　大唐三藏法师玄奘奉　诏译</p>
<p>　　菩萨藏会第十二之八尸波罗蜜品第七之一</p>
<p>尔时佛告舍利子。云何菩萨摩诃萨。尸罗波罗蜜多。菩萨摩诃萨。为阿耨多罗三藐三菩提。依此勤修行菩萨行。舍利子。菩萨摩诃萨。行尸罗波罗蜜多故。有三种妙行。何等为三。一者身妙行。二者语妙行。三者意妙行。舍利子。何等名为身妙行语妙行意妙行耶。舍利子。所谓菩萨摩诃萨。远离杀生。离不与取。离欲邪行。是名身妙行。舍利子。菩萨摩诃萨。远离妄语。远离离间语。远离粗恶语。远离绮语。是名语妙行。舍利子。菩萨摩诃萨。于诸贪着嗔恚邪见。皆无所有。是名意妙行。菩萨摩诃萨。具足如是三妙行故。是名尸罗波罗蜜多</p>
<p>复次舍利子。菩萨摩诃萨。行尸罗波罗蜜多时。如是思惟。云何身妙行语妙行意妙行耶。舍利子。菩萨摩诃萨。如是思惟。若身不造杀生不与取欲邪行业者。是名身妙行。菩萨摩诃萨。如是思惟。若语不造妄语离间粗恶绮语业者。是名语妙行。菩萨摩诃萨。如是思惟。若意不造贪着嗔恚邪见业者。是名意妙行。由具如是正思惟故。是名菩萨摩诃萨行尸罗波罗蜜多</p>
<p>复次舍利子。如是菩萨摩诃萨。行尸罗波罗蜜多时。作如是念。若业不由身语意造。此业为可建立不。菩萨摩诃萨。如是如理观察。若业不由身语意造。此业不可建立。若青若黄。若赤若白。若红若颇胝色。此业又非眼所识。非耳所识。非鼻舌身意所识。何以故。舍利子。由于此业非能生非所生非己生。不可执受。都无有能了别此业。菩萨摩诃萨。如是了知。此尸罗性不可为作。若不可为作。则不可建立。若不可建立。我等于中不应执着。如是菩萨摩诃萨。由观解力故。不见妙行及以尸罗。亦不见有具尸罗者。不见尸罗所回向处。菩萨摩诃萨如是观已。毕竟不起妄有身见。何以故。舍利子。有身见故可有观察。此是持戒。此是犯戒。如是观已。于彼守护及以仪则。若行若境皆悉具足。正知而行。正知行故名持戒者。菩萨摩诃萨。不取着自不取着他。而行于行。不毁尸罗不取尸罗。而行于行。若取着我即取尸罗。若不着我不取尸罗。若知尸罗是不可得。即不毁犯所有律仪。若于律仪无毁犯者。即不名为毁犯尸罗。又亦不名执取尸罗。舍利子。以何因缘。于是尸罗而不执取。谓一切法知他相故。若由他相则无有我。若我是无何所执取。尔时世尊。欲重宣此义。而说颂曰</p>
<p>　若有身语意清净　　行时恒修一切净</p>
<p>　常住清净诸禁戒　　是名菩萨具尸罗</p>
<p>　贤圣聪慧诸菩萨　　能善护持十业道</p>
<p>　不由身语及意作　　如是智者说尸罗</p>
<p>　若非造作非所生　　非执无形亦无显</p>
<p>　由无有形有显故　　未曾可得而建立</p>
<p>　尸罗无为亦无作　　非眼能见非耳闻</p>
<p>　非鼻非舌亦非身　　又非心意所能识</p>
<p>　若非六根之所识　　则无有能施设者</p>
<p>　如是观察尸罗净　　曾未依执住尸罗</p>
<p>　不恃持戒生憍慢　　不计我想护尸罗</p>
<p>　善护尸罗无戒想　　具足尸罗行觉行</p>
<p>　妄有身见已除遣　　见与见者曾无有</p>
<p>　无有能见无彼处　　不观持戒犯戒者</p>
<p>　善入无护法理趣　　威仪具足不思议</p>
<p>　妙善正知能守护　　除斯更无具戒者</p>
<p>　无我想者无尸罗　　无所依我能依戒</p>
<p>　我说究竟常无畏　　不执身我与尸罗</p>
<p>　说无我者不取戒　　说无我者戒无依</p>
<p>　说无我者不希戒　　说无我者戒无心</p>
<p>　不毁尸罗不执戒　　亦不计我起尸罗</p>
<p>　无所依我及戒想　　甚深慧行菩提行</p>
<p>　如是尸罗无所畏　　此人常不犯尸罗</p>
<p>　若能不执有诸法　　如是尸罗圣所赞</p>
<p>　若住我见诸愚夫　　计我具戒能持戒</p>
<p>　彼受护戒果终已　　于三恶趣常缠缚</p>
<p>　若有断尽诸我见　　彼无有我及我所</p>
<p>　是真持戒无见故　　无复怖畏堕诸恶</p>
<p>　若能如是知戒行　　无有能见犯尸罗</p>
<p>　尚不观我及三有　　况见持戒及犯戒　</p>
<p>复次舍利子。如是行尸罗波罗蜜多。菩萨摩诃萨。行菩萨行清净戒时。具有十种极重深心。何等为十。一者发起深心信奉诸行。二者发起深心勤加精进。三者猛励乐欲诸佛正法。四者广具崇重一切诸业。五者深怀信奉一切果报。六者于诸贤圣深发敬心。七者于诸尊重邬波柁耶阿遮利耶清净侍奉。八者于贤圣所兴起供养。九者于诸正法励意求请。十者求菩提时不顾身命。舍利子。如是行尸罗菩萨摩诃萨。有如是等十深心法。菩萨摩诃萨。安住深心修诸善法。何等名为诸善法耶。所谓三种妙行。身妙行语妙行意妙行。若诸菩萨摩诃萨。安住如是三种妙行。为欲勤求大菩萨藏微妙法门。何以故。以诸菩萨摩诃萨依此法门。能趣阿耨多罗三藐三菩提故。尔时世尊欲重宣此义。而说颂曰</p>
<p>　由身而发起　　佛所赞善业</p>
<p>　为得闻法故　　供养诸贤圣</p>
<p>　于法及圣人　　猛励起恭敬</p>
<p>　为利诸众生　　慈心不嫉妒</p>
<p>　当演智人言　　无谈不爱语</p>
<p>　所说欣乐相　　发语无粗鄙</p>
<p>　意业常居善　　曾无乐诸恶</p>
<p>　恒观察法性　　恭敬住慈心</p>
<p>　于如来圣教　　敬心而听法</p>
<p>　于法恭敬已　　速悟大菩提　</p>
<p>舍利子。诸菩萨摩诃萨行尸罗波罗蜜多时。安住如是十最胜法。勤求菩萨藏法门故。于诸贤圣一切师长。勤加恭敬奉事供养。乃至施及贮水之器。复次舍利子。菩萨摩诃萨。行尸罗波罗蜜多时。应具如是十种发心。何等为十。舍利子。菩萨摩诃萨。观是病身。诸界毒蛇恒相违害。多诸苦恼多诸过患。癫狂痈疖疽癣恶疠。风热痰饮众病所聚。又是身者如病如疮。如被箭刺。如暴水流。如魁脍者。摇动不息速起速灭。又观是身。虚伪羸弱。老朽疾坏。暂时停住难可爱乐。状若冢间。尔时菩萨复作是念。我此病身虽经此苦。曾不值遇如是福田。我今得值。又复善感如此之身。我当依诸福田长养慧命。舍不坚身获于坚身。为欲勤求大菩萨藏微妙法门故。于彼贤圣邬波柁耶。阿遮利耶诸尊师所。奉事供养。乃至施及贮水之器。舍利子。是名菩萨摩诃萨第一发心。尔时世尊。欲重宣此义。而说颂曰</p>
<p>　诸界暴毒蛇　　展转相依附</p>
<p>　随一兴增动　　生则致大患</p>
<p>　所谓眼耳鼻　　舌齿内腹藏</p>
<p>　如是诸患恼　　皆悉依身生</p>
<p>　痈疖与癫狂　　疽癣大疾疠</p>
<p>　诸余种种病　　无不依身生</p>
<p>　是身犹如病　　如痈如中箭</p>
<p>　如是毒害身　　速坏暂时住</p>
<p>　如趣彼冢间　　悉是无常相</p>
<p>　摇鼓烂坏身　　众病速生灭</p>
<p>　我当修佛身　　所因贤善业</p>
<p>　以彼朽烂坏　　衰老无常身</p>
<p>　转成于佛身　　及难思法身</p>
<p>　以如是朽坏　　遍常流秽身</p>
<p>　当证得如是　　无流无秽身</p>
<p>　若人怖寒热　　遮障坚防护</p>
<p>　毕为老病死　　诸苦同煎害</p>
<p>　若人于寒热　　身遍能堪忍</p>
<p>　庄严丈夫业　　速成无上身</p>
<p>　我当勤供养　　世所同尊重</p>
<p>　以不坚实身　　当贸彼坚实　</p>
<p>舍利子。诸菩萨摩诃萨。行尸罗波罗蜜多时。发如是等第一心已。为欲勤求大菩萨藏微妙法门故。于说法师倍复奉事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是念。身是不坚性非牢固。当假覆蔽洗濯按摩。而复终归破坏离散摩灭之法。舍利子。譬如陶师埏埴瓦器。若大若小终归破坏。如是舍利子。身为不坚。终归破坏如彼瓦器。又舍利子。譬如树枝所依花叶果实。终归堕落。如是舍利子。身为不坚必堕落法。势非久住如熟果等。又舍利子。譬如草端霜露凝滴。日光照灼必不停住。如是舍利子。身为不坚。如霜露滴亦不久住。又舍利子。譬如大海及以众流。有泡沫聚一切不坚。其性虚弱不可[敲-高+亭]触。如是舍利子。是身不坚犹如沫聚。本性虚弱亦复如是。又舍利子。如天大雨流泡乱浮徐起徐灭。如是舍利子。身为不坚如水上泡。其性轻薄亦复如是。舍利子。菩萨摩诃萨深自观身。见是事已复作是念。我于长夜感得如是不坚固身。曾未值遇如是福田。我今得值。又复善感如此之身。我当依诸福田长养慧命。以不坚身贸易坚身。为欲勤求大菩萨藏微妙法门故。于说法师奉事供养。乃至施及贮水之器。舍利子。是名菩萨摩诃萨第二发心。尔时世尊。欲重宣此义。而说颂曰</p>
<p>　如世诸陶师　　埏埴坏成器</p>
<p>　皆当归破坏　　众生命如是</p>
<p>　譬如依树枝　　所有叶花果</p>
<p>　皆归堕落法　　人命亦如是</p>
<p>　如草端垂露　　日光之所照</p>
<p>　须臾不暂停　　人命亦如是</p>
<p>　如河海聚沫　　其性本虚弱</p>
<p>　如是不坚身　　虚浮亦如是</p>
<p>　譬如天大雨　　生起水浮泡</p>
<p>　刹那速消灭　　不坚身亦尔</p>
<p>　不坚起坚想　　于坚想不坚</p>
<p>　邪分别所行　　不能证坚实</p>
<p>　于坚起坚智　　不坚知不坚</p>
<p>　正分别所行　　能证于坚实</p>
<p>　为修坚实想　　微施于水器</p>
<p>　故以不坚身　　贸易彼坚实　</p>
<p>舍利子。诸菩萨摩诃萨。行尸罗波罗蜜多时。发如是第二心已。为欲勤求大菩萨藏微妙法门故。于说法师倍复奉事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是心。我于长夜远离善友。诸恶知识之所拘执。其性懈怠不修精进。下劣愚钝多邪恶见。妄起如是痴不善心。无施无爱亦无福祀。无有善作及以恶作无作。增长诸业果报。菩萨摩诃萨作如是念。我为贪欲之所惑乱。长夜流转。造作种种恶不善业。由此不善恶业力故。感得秽恶自体报果。生鬼国中乏资生具。无有一切最胜福田。又我曾生饿鬼趣中。恒食炭火经无量岁。又于众多百千岁中。不闻水名况复身触。又作是念。而我今者值遇如是最胜福田。又感善身果报成就多资生具。我当依诸福田广修善业。不顾身命承事师长。邬波柁耶阿遮利耶。为欲勤求大菩萨藏微妙法门故。于说法师奉事供养。乃至施及贮水之器。舍利子。是名菩萨摩诃萨第三发心。尔时世尊。欲重宣此义。而说颂曰</p>
<p>　如是善知识　　常亲近敬奉</p>
<p>　便成如是性　　故应数亲近</p>
<p>　为恶友拘执　　远离贤善友</p>
<p>　懈怠鄙精进　　悭嫉多谄曲</p>
<p>　无施等邪见　　非拨于一切</p>
<p>　我曾生鬼趣　　受弊恶形质</p>
<p>　于生死长夜　　可畏大闇中</p>
<p>　饥渴遍煎恼　　多受于众苦</p>
<p>　于多百千岁　　曾不闻水名</p>
<p>　不见净福田　　不得无是难</p>
<p>　我今感于此　　难得之世间</p>
<p>　又奉值贤明　　获无难具足</p>
<p>　复离恶知识　　得逢贤善友</p>
<p>　誓不顾身命　　当为证菩提</p>
<p>　以清净善心　　恭侍尊师长</p>
<p>　亦当供诸佛　　为证菩提故　</p>
<p>舍利子。诸菩萨摩诃萨。行尸罗波罗蜜多时。发如是第三心已。为欲勤求大菩萨藏微妙法门故。于说法师倍复奉敬。勤加供养。乃至施及贮水之器。复次舍利子。菩萨摩诃萨。行尸罗波罗蜜多时。发如是心。我于长夜远离善友。恶友拘执懈怠懒惰。下劣精进无智愚痴。由如是见由如是忍。谓有众生受诸苦恼。如是悲泣号哭之时。复以身手妄加捶打种种恼害。以此因缘。便生如是无量恶见。谓无恶业无恶业报。复由嗔恚覆蔽心故。造作种种恶不善业。以是业报得秽恶身。生畜生中乏资生具。无有一切最胜福田。菩萨摩诃萨。作如是念。我于彼趣。或作馲驼。及牛驴等。食啖刍草。加诸杖捶诃喝恐怖。情所不乐强令驮负。复作是念。我于往昔虽经此苦。曾不值遇如是福田。我今得值又复善感如此之身。我当依诸福田不顾身命。以不坚身贸易坚身。供事师长。为欲勤求大菩萨藏微妙法门故。于说法师奉事供养。乃至施及贮水之器。舍利子。是名菩萨摩诃萨第四发心。尔时世尊。欲重宣此义。而说颂曰</p>
<p>　我于彼长夜　　未知登圣道</p>
<p>　堕在驼牛驴　　多受诸勤苦</p>
<p>　我今得人身　　当修贤善业</p>
<p>　由此证菩提　　是为聪慧相</p>
<p>　我当起恭敬　　建立诸佛法</p>
<p>　奉觐说法师　　为得菩提故</p>
<p>　过去难思劫　　循环生死轮</p>
<p>　往来非义利　　无福田养命</p>
<p>　远离善知识　　常亲近恶友</p>
<p>　随彼教诲转　　数堕诸恶处</p>
<p>　我曾于傍生　　闭缚驱打骂</p>
<p>　由斯恶业故　　受不爱苦果</p>
<p>　遂堕于恶处　　作馲驼牛驴</p>
<p>　负重犹加杖　　不亲善友故</p>
<p>　我今得难得　　人身及善友</p>
<p>　既蒙生善处　　又得值无难</p>
<p>　如龟久处海　　欣遇浮木孔</p>
<p>　身语善防护　　精进心强盛</p>
<p>　无谄事善友　　长养慧命身</p>
<p>　若有尊重师　　发我慧心者</p>
<p>　能宣说胜妙　　菩提道大师</p>
<p>　供养两足尊　　诸涂香末香</p>
<p>　种种衣花鬘　　我当承敬奉</p>
<p>　现在十方佛　　胜义常开示</p>
<p>　无边金色日　　当修行供养</p>
<p>　遍游诸佛土　　广供调御师</p>
<p>　为净菩提道　　当升大觉座　</p>
<p>舍利子。诸菩萨摩诃萨。行尸罗波罗蜜多时。发如是等第四心已。为欲勤求大菩萨藏微妙法门故。于说法师倍增奉事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是心。我昔长夜远离善友。恶友拘执。懈怠懒惰。下劣精进。无智愚痴。由兴恶见。如是信忍。如是欲乐。妄作是念。若以一切有情一切众生。或取身肉同煮一镬。或取其身同剉为脍。虽作如是不名非福。又兴恶见。不由此故而招于恶。不由此故而生于恶。由妄见故。又于大海此岸所有众生。一切布施悉令充足。虽作如是不名非罪。妄生异计。不因此故而招于福。不因此故而生于福。以妄见故。又于大海彼岸所有众生。一切斩害。亦不因此而招于恶。又不因此而生于恶。菩萨摩诃萨。作如是念。我于往昔如是作已。不能了知是罪非罪。是福非福。习近恶见。愚痴所蔽。多造不善诸重恶业。由此业报。感得下弊秽恶地狱之身。于地狱中或啖铁丸。或以锯解。受于种种坚硬苦味。纯苦无间相续不已。乃至经彼多百千岁。尚不闻乐声。何况身触。尔时菩萨复作是念。我于往昔虽经此苦。曾不值遇如是福田。我今得值。又复善感如是之身。我当依诸福田长养慧命。以不坚身贸易坚身。不顾身命奉事师长。为欲勤求大菩萨藏微妙法门故。于说法师奉事供养。乃至施及贮水之器。舍利子。是名菩萨摩诃萨第五发心。尔时世尊。欲重宣此义。而说颂曰</p>
<p>　我曾亲恶友　　为恶心欺诳</p>
<p>　依止众恶见　　徒兴造恶业</p>
<p>　尽大海此岸　　所住诸众生</p>
<p>　施饮食充满　　谓不招生福</p>
<p>　尽大海彼岸　　所住诸众生</p>
<p>　我悉加杀害　　谓非招恶业</p>
<p>　如是诸恶见　　数习恒亲近</p>
<p>　堕极苦地狱　　厌榨于身首</p>
<p>　昔于三恶趣　　徒尽百千身</p>
<p>　未曾见诸佛　　世间之导首</p>
<p>　世善友名称　　其声尚难闻</p>
<p>　我幸人中利　　当修贤善业</p>
<p>　得人身甚难　　既得长命难</p>
<p>　正法闻难会　　诸佛出世难</p>
<p>　我已得人身　　感兹危脆命</p>
<p>　逢值佛兴世　　预如来正教</p>
<p>　我不复当行　　身语心恶业</p>
<p>　勿令我未来　　受不爱苦果</p>
<p>　我以清净心　　当修清净业</p>
<p>　由身语及意　　行世所难行</p>
<p>　我终不违师　　众人所许教</p>
<p>　又当兴供养　　为佛菩提故</p>
<p>　以我不谄诳　　及无幻伪心</p>
<p>　当开修直路　　为佛菩提道</p>
<p>　无畏大菩萨　　已发如是心</p>
<p>　奉施贮水器　　慧方便具足　</p>
<p>舍利子。诸菩萨摩诃萨。行尸罗波罗蜜多时。发如是第五心已。为欲勤求大菩萨藏微妙法门故。于说法师倍增奉事。勤加供养。乃至施及贮水之器。复次舍利子。菩萨摩诃萨。行尸罗波罗蜜多时。发如是心。我于长夜远离善友。恶友拘执。懈怠懒惰。下劣精进。无智愚痴。由是恶见。如是信忍。如是欲乐。妄生是念。拨无迎逆。曲躬跪拜。合掌问讯。诸善业报为慢所蔽。多造恶业。由恶业报。在人趣中感鄙秽形。于诸福田。未曾长养清净慧命。菩萨摩诃萨。作如是念。我忆往昔。受于孤露贫穷下贱。系属于他奴婢等类。又受耽嗜色欲有情众生。贪着一切诸色欲相。住不平等恶行之数。起于种种诸恶邪见。毁坏尸罗。毁坏正见。安住三种不善根中。安住四种不应行处。为五种盖之所覆荫。于六尊重不怀恭敬。于七种法未能随转。八邪性中邪决定行。九恼害事之所恼害。十恶业道常登游践。地狱因道常面现前。于天因道背而不面。远离一切诸善知识。为诸恶友之所执持。随逐魔怨自在而行。远诸善法现行一切不善之法。又为如是。横加鞭杖诃喝恐怖。情所不忍。强抑驱役供给于他。菩萨摩诃萨。又作是念。我昔未值如是福田。故受诸恶。我今得值。又复善感如来之身。我当依诸福田。以不坚身易于坚身。又当自养慧命。不顾身命奉事师长。为欲勤求大菩萨藏微妙法门故。于说法师奉事供养。乃至施及贮水之器。舍利子。是名菩萨摩诃萨第六发心。尔时世尊。欲重宣此义。而说颂曰</p>
<p>　亲近恶友增憍慢　　经于无量多劫海</p>
<p>　人趣受生奴婢身　　于诸有流长夜转</p>
<p>　我今已得于难得　　第一勇猛善人身</p>
<p>　又得生于妙国土　　值佛清净无诸难</p>
<p>　诸有贤善最胜友　　能宣菩萨行道者</p>
<p>　心宝增长诸菩萨　　多拘胝劫今乃值</p>
<p>　无常无恒虚薄身　　譬如水泡并聚沫</p>
<p>　又似幻事及戏变　　如梦所见寱言等</p>
<p>　命如云电不久住　　于世念念将消灭</p>
<p>　是命将逝刹那间　　故以不坚易坚命</p>
<p>　我忆往昔多时中　　堕在慢山深险处</p>
<p>　曾于过去被欺诳　　经不思议百劫海</p>
<p>　我今尽舍身贪爱　　又无顾恋寿命心</p>
<p>　当速舍离憍高慢　　于尊重师深敬奉</p>
<p>　又世所共同尊长　　所谓父母诸兄等</p>
<p>　当速舍离憍高慢　　第一崇遵极恭仰</p>
<p>　近妙菩提诸菩萨　　与我同奉菩提行</p>
<p>　应生坚固爱敬心　　当乐供养专承事</p>
<p>　昔具重慢慢增长　　不知调御断慢法</p>
<p>　当以无上智金刚　　令憍慢山永摧碎</p>
<p>　菩提妙行圆成已　　安止最胜菩提座</p>
<p>　摧伏斗诤魔军众　　当度四流群生等</p>
<p>　十方所有诸患人　　卧自粪中为众厌</p>
<p>　于彼兴发慈悲意　　为作拔济所归趣</p>
<p>　安住大施波罗蜜　　于佛威德能防护</p>
<p>　具足修成于忍行　　发起正勤令现前</p>
<p>　得具净虑波罗蜜　　此时调伏心令住</p>
<p>　安住大慧善方便　　当为一切尊福田</p>
<p>　增长盛福力如是　　不可思议善智慧</p>
<p>　若得第一自在智　　乃至应时奉水器　</p>
<p>舍利子。诸菩萨摩诃萨。行尸罗波罗蜜多时。发如是第六心已。为欲勤求大菩萨藏微妙法门故。于说法师倍复承事。勤加供养。乃至施及贮水之器。复次舍利子。菩萨摩诃萨。行尸罗波罗蜜多时。发如是心。我于长夜远离善友。恶友拘执。懈怠懒惰。下劣精进。无智愚痴。由是恶见。如是信忍。如是欲乐。妄生是念。谓无黑业无黑业报。无有白业无白业报。无黑白业无黑白报。无非黑白业无非黑白报。又不请问沙门婆罗门。何者为善。何者不善。何者有罪。何者无罪。何者应修。何者不修。何者应作。何者不应作。又不请问修何等行。于长夜中能感无义无利。及诸苦恼。又作何行。于长夜中能感有义有利。及诸安乐。菩萨摩诃萨。作如是念。我于往昔。由于此慢及以胜慢所障蔽故。而能多造不善恶业。以此业报感得人身。诸根缺减。于胜福田未养慧命。虽处人中等作覆器。童蒙嬉戏愚戆聋盲。于善恶义无力无能。了达宣畅。又作是念。我昔未遇是胜福田。故造诸恶。我今值遇。又复善感具诸根身。我当依诸福田增长慧命。又应不顾身命求诸力。能了达善说恶说之义。又当请问于说法师。何者为善。何者不善。何者有罪。何者无罪。何者应修。何者不应修。何者应作。何者不应作。作何等行。令彼声闻及独觉法。而现在前。作何等行。令诸佛法及菩萨法。而现在前。舍利子。菩萨摩诃萨。为欲勤求菩萨藏故。依尸罗波罗蜜多。行菩萨行。以不坚身易于坚身。于说法师承事供养。乃至施及贮水之器。舍利子。是名菩萨摩诃萨第七发心。尔时世尊。欲重宣此义。而说颂曰</p>
<p>　于昔过去多百劫　　远离益我亲善友</p>
<p>　未曾请问善不善　　有罪无罪诸业果</p>
<p>　由增上慢自在力　　堕于地狱鬼趣中</p>
<p>　习近恶念为同侣　　经多百劫坠恶道</p>
<p>　或习人趣多千劫　　轮回受身根不具</p>
<p>　不知何善何不善　　有罪无罪作业果</p>
<p>　我获人道猛健身　　具足诸根处清净</p>
<p>　远离诸难得无难　　如龟引颈遇浮孔</p>
<p>　值世作明灯照者　　闻说离欲诸圣教</p>
<p>　时我请问世间尊　　善与不善等业果</p>
<p>　云何具悭堕诸趣　　云何无悭为施主</p>
<p>　云何贪谄污尸罗　　云何戒财全守护</p>
<p>　云何忿恚愤乱人　　云何无忿忍辱力</p>
<p>　云何懈怠散乱心　　云何精勤乐静虑</p>
<p>　云何恶慧哑愚痴　　云何有慧乐真实</p>
<p>　云何专意行菩提　　具足寻求贤圣行</p>
<p>　云何流慈遍世间　　云何拔济诸恶趣</p>
<p>　云何乐法无厌心　　能求菩提诸行藏</p>
<p>　云何往诣十方刹　　现住诸佛世尊前</p>
<p>　云何致敬修功业　　云何请问普贤行</p>
<p>　我今正应勤请问　　法师尊重等尊重</p>
<p>　云何于师乐敬养　　云何令师意欢悦</p>
<p>　佛子已生如是心　　能集广大妙福力</p>
<p>　及胜自在智慧力　　欢喜奉施至水器　</p>
<p>舍利子。诸菩萨摩诃萨。行尸罗波罗蜜多时。发如是第七心已。为欲勤求大菩萨藏微妙法门故。于说法师倍复奉事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是心。我于长夜远离善友。恶友拘执。懈怠懒惰。下劣精进。痴钝无识犹如哑羊。舍离一切正义相应文句。正法相应文句。寂静相应文句。灭止相应文句。正觉相应文句。诸沙门婆罗门。般涅槃等相应文句。舍离如是诸文句已。反更受持读诵思寻。究达一切非义相应文句。非法相应文句。乃至非涅槃等相应文句。由如是故。妄兴是见。谓无有力。无有精进。无丈夫果。无势无勇。无行无威。或俱生念。无有行威。又生是念。无因无缘。可令有情而生染污。不由因缘有情杂染。又生是念。无因无缘。可令有情而得清净。不由因缘有情清净。菩萨摩诃萨。又作是念。我于长夜。由依如是不平等因。无因见故。多造种种恶不善业。由此业报。我于往昔在人趣身。诸相不具。于诸福田未长慧命。虽处人中等于覆器。童蒙嬉戏。愚蠢聋盲。无力无能。受持读诵思惟究达。正义相应文句。乃至涅槃相应文句。又作是念。我昔未遇是胜福田。故生妄见。我今值遇。乃至不顾身命。为求力能。当于正义相应文句。正法相应文句。寂静相应文句。乃至涅槃相应文句。如是等正法文句。皆是大菩萨藏微妙法门之所摄者。我今受持读诵思惟究竟。必当发起最上正勤。尽命承事于说法师。我今依尸罗波罗蜜多。行菩萨行。为欲于此菩萨藏法。能受能持能读能诵修行供养故。又作是念。我当以不坚身易于坚身。当善造集若福若智二种资粮。由是二力。常恒亲近菩萨藏法。菩萨摩诃萨如是思已。于说法师承事供养。乃至施及贮水之器。舍利子。是名菩萨摩诃萨第八发心。尔时世尊。欲重宣此义。而说颂曰</p>
<p>　若法真实义相应　　随顺修习道支道</p>
<p>　为于寂灭而作证　　而能流通涅槃路</p>
<p>　我昔远离如是法　　反更流习于诸恶</p>
<p>　非法非义非寂静　　乃至涅槃不相应</p>
<p>　无有精进亦无力　　无丈夫果无威势</p>
<p>　拨无诸行无勇猛　　一切尽空无所得</p>
<p>　无有诸佛亦无法　　及无世间之父母</p>
<p>　无有黑法与白法　　若果若报悉皆无</p>
<p>　于如是等诸恶见　　无始世来恒习行</p>
<p>　由斯堕于地狱中　　纯受极苦久难出</p>
<p>　如是转受傍生趣　　及堕焰魔恶世间</p>
<p>　或时得生人趣中　　愚騃无智而喑哑</p>
<p>　童蒙嬉戏与盲聋　　闇钝顽嚚无智识</p>
<p>　从是复堕于地狱　　受诸重苦增愚暗</p>
<p>　我从久远无量劫　　未曾得是清净身</p>
<p>　已遇诸根皆具足　　是时宜速加精进</p>
<p>　诸法真实义相应　　能为寂静之助伴</p>
<p>　趣菩提道与菩提　　我宜及时求是法</p>
<p>　诸大菩萨秘奥藏　　甚深真实义相应</p>
<p>　经彼百千俱胝劫　　若得闻者为希有</p>
<p>　如是及余诸佛法　　无量无数不思议</p>
<p>　我当精勤受已持　　为证诸佛菩提故</p>
<p>　又当正勤起恭敬　　承事供养说法师</p>
<p>　所谓诸佛诸菩萨　　当于彼闻无上法</p>
<p>　诸无所畏大菩萨　　发起如是勇猛心</p>
<p>　智慧方便善成就　　乃至施及贮水器　</p>
<p>舍利子。诸菩萨摩诃萨。行尸罗波罗蜜多时。发起如是第八心已。为欲勤求大菩萨藏微妙法门故。于说法师倍增承事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是心。一切众生为无义行之所拘执。顾恋身命着无义行。不能励意专修义利。舍利子。云何名为着无义行。谓于身命有所顾恋。于觉分法情无希望。计我我所以为前导。恒于其身防卫覆障。沐浴调治庄饰宝护。是则名为着无义行。舍利子。复有着无义行。谓于身命有所顾恋。于觉分法情无希望。计我我所以为前导。而于妻妾。男女兄弟。朋友眷属亲戚。防卫覆障。乃至一切诸受用具。宝玩执着。是则名为着无义行。舍利子。复有着无义行。谓于身命有所顾恋。于觉分法情无希望。计我我所以为前导。而于奴婢僮仆。防卫驱役桎梏守护。是则名为着无义行。舍利子。云何名为专修义利。谓于身命无所顾恋。于觉分法有所希望。妙菩提心以为前导。专修胜善身业意业。及以语业。是则名为专修义利。舍利子复有专修义利。谓于身命无所顾恋。于觉分法有所希望。妙菩提心以为前导。专修引发柁那波罗蜜多。乃至般若波罗蜜多。是则名为专修义利。舍利子。复有专修义利。谓于身命无所顾恋。于觉分法有所希望。妙菩提心以为前导。而专修行布施爱语利益同事。摄化一切诸众生故。是则名为专修义利。舍利子。复有专修义利。谓于身命无所顾恋。于觉分法有所希望。妙菩提心以为前导。专修念处。正断神足。根力觉分。如是道支。是则名为专修义利。舍利子。复有专修义利。谓于身命无所顾恋。于觉分法有所希望。妙菩提心以为前导。而于父母及诸师长。专修供养恭敬礼拜。曲躬合掌谦下问讯。迎逆给事并和顺业。是则名为专修义利。舍利子。复有专修义利。谓于身命无所顾恋。于觉分法有所希望。妙菩提心以为前导。于三宝所随顺法教。专修敬事。舍利子。菩萨摩诃萨作如是念。一切众生专著无义。为无义行之所拘执。顾恋身命放逸懈怠。而我今者专修义利。为有义利之所守护。我当勤加精进。以身供事诸说法师。以不坚身易于坚身。当修福智二力资粮。以修福智力资粮故。当近无上微妙菩提。舍利子。菩萨摩诃萨。依尸罗波罗蜜多。行菩萨行。为求如是菩萨藏故。承事供养诸说法师。乃至施及贮水之器。舍利子。是为菩萨摩诃萨第九发心。尔时世尊。欲重宣此义。而说颂曰</p>
<p>　诸愚痴凡夫　　常顾于身命</p>
<p>　不愿求菩提　　起杂染三业</p>
<p>　常为利自身　　及妻子眷属</p>
<p>　宝玩于无义　　是名痴凡夫</p>
<p>　驱役奴仆等　　多畜养四足</p>
<p>　宝着于无义　　是名无智者</p>
<p>　贮积多财谷　　不施不食用</p>
<p>　宝着于无义　　名守藏愚夫</p>
<p>　诸愚痴凡夫　　专宝着无义</p>
<p>　具妙慧菩萨　　精求诸义利</p>
<p>　不顾于身命　　欣乐助菩提</p>
<p>　起种种善业　　是名专义利</p>
<p>　方便善修习　　施戒忍正勤</p>
<p>　静虑与妙慧　　是名专义利</p>
<p>　供养于父母　　给侍诸师长</p>
<p>　深敬奉三宝　　是名专义利</p>
<p>　于摄一切法　　诸菩萨妙藏</p>
<p>　诵持及开阐　　是名专义利</p>
<p>　如是专义利　　诸佛之所赞</p>
<p>　精进善相应　　是胜无畏子</p>
<p>　发如是念已　　以清净信心</p>
<p>　敬养尊重师　　乃至奉水器　</p>
<p>舍利子。诸菩萨摩诃萨。行尸罗波罗蜜多时。发起如是第九心已。为欲勤求大菩萨藏故。于说法师倍复承事。勤加供养。乃至施及贮水之器</p>
<p>复次舍利子。菩萨摩诃萨。行尸罗波罗蜜多时。发如是心。世间众生邪僻自在。反执师教无所克获。不获何等。所谓圣财。云何圣财。谓信戒闻惭愧舍慧。如是等法是谓圣财。彼诸众生不获此故。名极贫穷。菩萨摩诃萨。又作是念。我今应修妙善自在。于师教诲随顺敬受。所以者何。菩萨摩诃萨。由妙自在。于师教诲随顺敬受。有所证得。何所证得。所谓圣财。何等名为菩萨圣财。谓菩萨藏法门差别。了知菩萨妙善自在。即说法师妙善自在。于菩萨藏法门差别。广为众生宣畅敷演。辩了建立。开阐分别。显示流布。菩萨摩诃萨。安住如是菩萨藏已。获圣法财永断贫穷。速疾证于阿耨多罗三藐三菩提。舍利子。菩萨摩诃萨。依尸罗波罗蜜多。行菩萨行。发是心已妙善自在。于师教诲随顺敬受。复作是念。我当以不坚身贸易坚身。为欲勤求菩萨藏故。承事供养于说法师。乃至施及贮水之器。舍利子。是名菩萨摩诃萨第十发心。尔时世尊。欲重宣此义。而说颂曰</p>
<p>　世间下劣诸众生　　谀谄幻惑多奸伪</p>
<p>　颠倒僻执不如理　　专恶自在违师教</p>
<p>　深知是已顺师诲　　便能分别广敷演</p>
<p>　由斯获得仙圣财　　信戒舍闻惭愧慧</p>
<p>　如是七财无尽藏　　知非器者勿开显</p>
<p>　世间多有善众生　　堪为诸佛净法器</p>
<p>　无谄美言来请问　　妙善自在而闲雅</p>
<p>　常发勇猛勤精进　　恭敬正法乐常闻</p>
<p>　为证诸佛妙菩提　　不顾所爱之身命</p>
<p>　知彼堪任正法器　　复能受持深妙理</p>
<p>　导师发起大慈悲　　为说无杂真法界</p>
<p>　诸大菩萨妙法藏　　依彼建立胜菩提</p>
<p>　又于其中广开示　　诸佛坚固圣财宝</p>
<p>　一切诸法为空相　　亦无相相无我相</p>
<p>　无有寿命无变异　　无诸戏论无受藏</p>
<p>　一切诸法之自性　　不从缘生亦无相</p>
<p>　曾无初起无终灭　　无相真如之所显</p>
<p>　若善自在柔和者　　于师教诲无倒执</p>
<p>　自然最胜为开示　　本境所学解脱门</p>
<p>　净信尸罗与惭愧　　正闻舍施般罗若</p>
<p>　为彼分别广敷显　　无尽七财之法藏</p>
<p>　佛子和柔妙自在　　随顺善友所诲言</p>
<p>　我当承事语法师　　为证无上菩提故</p>
<p>　菩萨适发是心已　　于渴乏者生悲爱</p>
<p>　乃至经营净瓦器　　盛满清水随时施　</p>
<p>舍利子。诸菩萨摩诃萨。行尸罗波罗蜜多时。发起如是第十心已。为欲勤求大菩萨藏故。于说法师倍增承事。勤加供养。乃至施及贮水之器。</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>