<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第六十九</p>
<p>　　　　北齐三藏那连提耶舍译</p>
<p>　　菩萨见实会第十六之九广果天授记品第二十二</p>
<p>尔时八亿广果诸天。见诸阿修罗伽楼罗龙及龙女鸠槃茶乾闼婆夜叉紧那罗摩睺罗伽。诃罗伽阇天。四天王天。三十三天。夜摩天。兜率陀天。化乐天。他化自在天。梵摩天。光音天。遍净天等。供养如来闻授记已。欣喜踊跃。皆得称心。入一一法门。从一一法门见无量法门。于一切法门。得无量辩不断辩相应辩解脱辩无著辩无碍辩微细辩甚深辩种种辩美妙辩相续辩。于诸辩才皆悉知已。于如来所敬信尊重。而作是言。世尊。有陀罗尼名无量门。若有菩萨修集是陀罗尼者。当知得彼不断辩等。于一切境界中心不迷惑。是诸境界无有一法非陀罗尼。是菩萨摩诃萨得是陀罗尼时。于诸法中悉得陀罗尼解辩才无碍。若菩萨住是无量法门陀罗尼时。于五阴入十二入入十八界。入于诸根。入四谛。入十二因缘。入于众生入及非众生。入于有入非有。入于取相入非取相。入于依入非依。入于空入于我。入于相入非相。入于愿入非愿。入于有为入无为。入如是一切处。得不坏辩才。是菩萨于阴入中得陀罗尼。所谓色阴者即非成就。何以故。无有少色法得成就者。何以故。地地界性非成就。如是水火风界性亦非成就。何以故。地性离故。若法无体性是名非成就。如是水火风性自离故。以法无体性。是故非成就。如是色非成就。以非成就故。不可说名过去现在及以未来。何以故。色非有法故。是故不可得。若色不生者即是不灭。以不生灭故。即不可说。复有如是说。所有过去色现在未来色。此等和合名为色阴。其色体性亦不可得。何有过去现在未来。是故色阴非是可说。受想行识亦复如是。是故阴入即是陀罗尼入。以陀罗尼入故。阴不可得。以阴不可得故。陀罗尼亦不可得。以陀罗尼入不可得。唯是但名但用但假。但是世俗。但是言说。但是施设。非阴非色亦非色入。亦非陀罗尼体性可得。何以故。所谓阴等非是作法。以非作法故。无有积聚。以积聚故。得名为阴。譬如世间多物积聚。假名城屋舍宅殿堂。重阁楼阙窗牖栏楯。城壁女墙却敌寮孔。周回具足名之为城。彼色性即不可得无有积聚。以无积聚故。即便无色亦无色阴。受想行识亦复如是。性不可得无有积聚。以无积聚故。即便无识亦无识阴。彼诸阴入应如是知。彼眼入者是谁入。谓苦入。何者是眼谓清净四大所造色名为眼。何等是四大。谓清净地界水火风界。彼净地界性自离故。以法体不可得。彼即非成就。如是清净水火风界体性自离。以法体不可得。彼即非成就。如是眼入非成就。是故不可说言过去现在未来。何以故。眼入非物。以非物故不生不灭。若不生灭者即是不可说。如是眼不生灭。入亦不生灭。以不生灭故。即是不可说。应当如是知。唯是但名但用但假。但是世俗但是言说。彼名名体亦离自性。何以故。无有一法得名为眼名为入名为苦。以名不可得。是故眼入亦不可得。以眼不可得即是陀罗尼入。是陀罗尼入亦不可得。何以故。性自离故。但名但用但假施设世俗言说。如是以眼入入得陀罗尼。得陀罗尼已便得辩才。当知耳鼻舌身意色声香味触法亦皆如是。于彼界入得陀罗尼眼。眼体不可得界体不可得。何以故。眼离眼性故。界离界性故。以法体不可得。彼即非物。以非物故即非成就。非成就者不生不灭。以不生灭故。彼即非过去非现在非未来。但名但用但假但世俗但言说但施设。彼名离名自性。乃至施设亦离施设自性。若法无自性不可得者。即是非物。以非物故即非成就。非成就者即非生灭。以不生灭故。彼即非过去非现在非未来。若于三世所不摄者。彼名即非相亦非想。非用非假。非有为非可说。非来非去。非可为他说非可显示。非可知非可识。非黑非白。非窟宅离窟宅故。非至非可至故。非得非可得故。非证非可证故。非凡夫亦非凡夫地。非声闻亦非声闻地。非缘觉亦非缘觉地。非菩萨亦非菩萨地。非佛亦非佛地。非地亦非非地。此即是真如不异如非非如。寂灭无相但用但假。谓如来者但世俗故说名如来。非第一义有如来也。何以故。彼法不可得故无如来。于彼界入。应当入如是眼耳鼻舌身意界法界意识界。如是一切余界亦应知。应当如是广入法界。世尊。彼法界说言阴时。而不坏彼法界本性。说言入时说言界时。说言四谛时。说言十二因缘时。亦不坏本法界体性。彼法界随所说处。一切诸法建立名字。皆不坏彼法界体性。世尊。譬如地界随其所在作异名字。而不坏彼本地界性。世尊。如是法界随其所在作异名字。亦复不坏法界本性。如是水火风界亦复如是。世尊。譬如虚空随其所在差别异用。而不坏彼虚空体性。世尊。如是法界随其所在差别名用。而不坏彼法界体性。世尊。入诸根时即是入法界。言诸根者。所谓眼根耳根鼻根舌根身根意根。男根女根命根。乐根苦根喜根忧根舍根。信根精进根念根定根慧根。未知欲知根。知根知己根。彼眼眼体不可得根。根体不可得。何以故。是眼离眼自性故。以法无体性彼即非物。以非物故即非成就。非成就者彼即不生。若不生者即是不灭。以不生灭故。不可说言彼是过去现在未来。若于三世中不生灭者。彼即非眼亦非眼根。云何有用应。如是知。世尊。譬如空拳虚诳无物。但有名字乃至言说。于第一义中空拳。亦无如是眼及眼根。犹如空拳虚妄非实而现虚相诳惑凡夫。但有名字乃至言说。于第一义。眼及眼根俱不可得。如是世尊得一切智已。为度众生故说名为根。彼等诸根于第一义。性自离故根体皆空。其法体空者用亦虚妄。非有非实诳惑凡愚。离自性故不生不灭。不生灭者不得说言彼是过去现在未来。若于三世中无者彼即无名无相。非可说非可为他说。非生非可生。非已知非当知。非已闻非当闻。非识非可识。非已证非当证。非已得非当得。非已见非当见。非已到非当到。何以故。彼非有故。世尊。譬如有人于其梦中受乐喜笑呓语游戏。是人尔时从寐寤已忆念梦中受乐游戏。念已求之不见不得。何以故。彼人梦中受乐喜笑呓语游戏。尚自无实何况寤时。若见若得无有是处。世尊。如是诸根犹如梦中受乐游戏实不可得。如是一切诸法体性亦不可得。以不可得故。不可说言彼是。过去现在未来。若于三世中不可得者。彼即不可说。一切诸根当如是知。世尊。若入法界即入一切法。入一切法即是入法界。世尊。入四谛法即是入法界。何等为四。谓苦集灭道。世尊。亦说一切诸法皆悉是空。非众生。非命。非福伽罗。非想非相。我等于此法中无有疑虑。世尊。以无众生故亦复无苦。何以故。众生无处苦谛亦无。以无苦故集谛亦无。何以故。无如是因而无果者</p>
<p>世尊。以无集故灭谛亦无。何以故。无集谛故亦无断集。以无灭故道谛亦无。何以故。无有是道不断集者</p>
<p>世尊。道果者谓是灭谛。彼烦恼不可得断。烦恼灭亦不可得。以灭不可得故道亦不可得。无有如是道而无其果。此四圣谛但是分别虚妄非有。以非有故。不可说言过去现在及以未来。若于三世中不可得者。彼即非生非灭。非相非想。非设非可设。非示非可示。非显非可显。非语言非可语言。非言辞非可言词。非说非可说。非见非可见。非知非可知。非识非可识。非测非可测。非达非可达。非到非可到。非得非可得。非闻非可闻。非见非可见。非对非可对。非证非可证。非白非黑。非明非暗。非去非来。非浅非深。非清非浊。非畏非安。非缚非解。非憎非爱。非烦恼非清净。非智非非智。非路非非路。非坏非非坏。非摄受非非摄受。非生死非非生死。非可得非不可得。非众生非非众生。非命非非命。非寿者非非寿者。非我非非我。非物非非物。非空非不空。非相非非相。非愿非不愿。非依非不依。非有为非无为。非断非常。非邪非正。非实非妄。非妄想非非妄想。非处非非处。非宅非非宅。非知非不知。非舍非修。非生死非涅槃。非觉非不觉。非凡夫境界。非声闻境界。非缘觉境界。非菩萨境界。非佛境界。非境界非非境界。非作非不作。如是入谛即是入法界。入法界已即得陀罗尼。得陀罗尼已即得辩才。入十二因缘即是入法界。无明缘行。行缘识。识缘名色。名色缘六入。六入缘触。触缘受。受缘渴爱。渴爱缘取。取缘有。有缘生。生缘老死忧悲苦恼。是众苦大聚。如是无明灭则行灭。乃至忧悲苦恼灭众苦大聚灭。世尊。彼无明无明体不可得。何以故。性自离故。若法无体性彼即非物。以非物故即非成就。非成就者非生非灭。非生灭者即非过去非现在非未来。若于三世中不可得者。无名无形无相无想亦非差别。唯是但名但假但用但世俗但言说。为教化一切凡夫众生故。彼无明于第一义实不可得。不可得者即非差别用亦不可说。世尊。若是但名乃至但施设。彼即非实唯是虚妄。言说分别觉观非定。但是戏论。彼无明若无自性者。云何能生行。无明无故行亦不生。以不生故。彼即不老不病不死不流转即不生。何以故。若不生者云何有老。以无老故乃至不生。若不生不死者。即是一切过现未来诸佛菩提。但世俗名字非第一义。所言无明即是菩提。当知诸有支亦复如是。如是入十二因缘。当知即是入于法界。世尊。如来不生。一切诸法亦不生。是故一切法即是如来。如来不灭。一切诸法亦不灭。是故一切法即是如来。世尊。如来无相。一切诸法亦无相。是故一切法即是如来。略而言之。如是无相不可得。非垢非净非爱非憎。法界不可识。亦复不可知。世尊。真如者即是如来。一切诸法即是真如。是故一切法即是如来。世尊。实际者即是如来。一切诸法即是实际。是故一切法即是如来。世尊。随所法中即有如来。于其法中即有一切法。是故一切法即是如来。世尊。若有人言如来得阿耨多罗三藐三菩提者。彼诸众生是计着见。何以故。如来不二。菩提亦不二。不二者不能觉寤于不二。世尊。若复有人作如是言。如来转于无上法轮。彼诸众生是执着见。何以故。如来非进退。世尊。若复有人作如是言。如来灭度无量众生。彼等一切皆是执见。何以故。一切诸法实无众生。是故无有得灭度者。世尊。若复有人作如是言。如来利益无量众生。彼等一切是取着见。何以故。如来不为利益众生。亦复不为不利众生出现于世。世尊。若复有人于未来世作如是言。如来舍寿。彼诸众生皆是执见。何以故。法界无摄受亦无舍故。世尊。若复有人作如是言。如来入于无余涅槃界。彼诸众生是计着见。何以故。法界非生死亦非涅槃。世尊。若复有人于我所说法。能决定知者。彼诸众生于阿耨多罗三藐三菩提皆不退转。世尊。假使法界有其变异。是诸善男子善女人能如是信者。必定当觉无上菩提无有变退。尔时八亿广果诸天。于世尊所演说自己所证法已。头面礼足右绕三匝却住一面。合掌而立异口同声以偈赞佛</p>
<p>　敬礼善逝知法者　　那罗延力大导师</p>
<p>　怜愍一切胜牟尼　　方便示现于真实</p>
<p>　既自了知一切法　　如实显示诸世间</p>
<p>　稽首无量功德身　　智慧最胜无上士</p>
<p>　如是真实微妙法　　圣说相应无有异</p>
<p>　世尊无等大医王　　能令众生法眼净</p>
<p>　敷演八种真圣路　　为得无上大菩提</p>
<p>　归敬无量功德身　　智慧最胜无上士</p>
<p>　显示菩提正直道　　毕定趣向大涅槃</p>
<p>　获得无等胜菩提　　寂灭安隐最坚固</p>
<p>　度脱多亿那由他　　轮回生死苦众生</p>
<p>　顶礼无量功德身　　智慧最胜无上士</p>
<p>　观察五阴悉空无　　阴体毕竟不可得</p>
<p>　彼阴即体离诸观　　唯诳愚惑痴众生</p>
<p>　凡夫于此悉被缚　　犹如猕猴胶所粘</p>
<p>　智者于斯得解脱　　游行无碍如空风</p>
<p>　诸界即体性自空　　一切智人如是说</p>
<p>　彼空亦空无自性　　究竟求之不可得</p>
<p>　凡夫于此皆被缚　　都由不知真实性</p>
<p>　智者观察得解脱　　于其三界无所著</p>
<p>　诸入无体自空寂　　一切智人如是说</p>
<p>　犹如空拳虚非实　　诳惑愚痴众生辈</p>
<p>　凡夫妄起取着心　　皆由于法生疑惑</p>
<p>　坠落生死皆丧坏　　犹如商人没巨海</p>
<p>　彼等诸根性自空　　毕竟推求不可得</p>
<p>　譬如镜中现面像　　其像无实毕竟空</p>
<p>　凡愚无智于此着　　正由不知真实法</p>
<p>　犹如众鸟入罗网　　亦如渊中所钓鱼</p>
<p>　众生无体离生相　　依真求之不可得</p>
<p>　譬如壁上彩画像　　究竟无实众生性</p>
<p>　凡夫无智而取着　　皆由不知真实义</p>
<p>　智者观彼得解脱　　犹如卵生出于[穀-禾+卵]</p>
<p>　因缘生法悉无常　　皆悉空寂离攀缘</p>
<p>　譬如梦中所受乐　　非实诳惑痴凡夫</p>
<p>　愚无智慧为彼缚　　由不思量妄分别</p>
<p>　智人观察得解脱　　犹如飞鸟出笼网</p>
<p>　如佛功德不思议　　一切诸法亦如是</p>
<p>　诸法无相如牟尼　　法体寂灭如涅槃</p>
<p>　诸法无依如如来　　于其三界不取着</p>
<p>　是故所有成佛者　　皆由得知此义故</p>
<p>　诸法无怖如世尊　　不起自身及他想</p>
<p>　诸法难思如导师　　唯佛能知导群生</p>
<p>　法无分别如善逝　　非是凡夫心所行</p>
<p>　是诸如来妙境界　　唯佛大圣能了知</p>
<p>　若有无智作是言　　佛证无等大菩提</p>
<p>　若复有人作是言　　世尊已转妙法轮</p>
<p>　若复有人作是言　　善逝已度那由众</p>
<p>　彼悉为见之所缚　　皆由不知真实性</p>
<p>　若人谓佛如是说　　杀害行阴及与命</p>
<p>　若言十力入涅槃　　利益无量众生已</p>
<p>　彼人一切皆执见　　入于魔罗之所缚</p>
<p>　不能解知真如法　　以不知故不知佛</p>
<p>　若有善知是非者　　彼皆能知大导师</p>
<p>　当获无上功德聚　　成佛怜愍于世间</p>
<p>　斯即真如无变易　　一切诸法离疑惑</p>
<p>　人中无上最胜尊　　我等已知如是义</p>
<p>　如是广果诸天众　　咸皆于法得尽知</p>
<p>　对佛导师自演说　　现己内心净信解</p>
<p>　一切欣喜无疑虑　　各自见已当成佛</p>
<p>　此是如来微妙法　　彼即自受导师记　</p>
<p>尔时世尊知广果诸天深信具足于佛法中决定无疑。欲令大众种善根故。而现微笑。尔时慧命马胜以偈问世尊言</p>
<p>　智慧导师功德山　　非是无因而现笑</p>
<p>　我从善逝亲自闻　　世尊现笑必有因</p>
<p>　如来示此微笑相　　令众皆受清凉乐</p>
<p>　天人修罗大导师　　唯愿演说笑因缘</p>
<p>　今见如来从面门　　所现微笑甚清凉</p>
<p>　此诸众会悉怀疑　　一心瞻仰如来面</p>
<p>　大悲最胜人中上　　愿说希有微笑因</p>
<p>　世间若得从佛闻　　决定必除疑惑心</p>
<p>　世尊彼等诸天众　　咸皆演说自授记</p>
<p>　以何功德获何果　　愿说成佛神通事</p>
<p>　开演微妙梵音声　　唯愿普断诸有疑</p>
<p>　一切大众闻佛说　　皆悉踊悦甚欣喜</p>
<p>　斯等合掌皆一心　　净信瞻仰恭敬住</p>
<p>　佛子天众各思惟　　悕求无上大菩提</p>
<p>　是诸众会有疑惑　　唯愿如来为除断</p>
<p>　必当得力知是非　　具足成就一切智</p>
<p>　得闻如来八种音　　天众靡不皆喜悦</p>
<p>　当得护持如来教　　随顺正法如说行</p>
<p>　观察知彼天心已　　无上大智愿解说</p>
<p>　以是大众生欣喜　　于佛法中得信解</p>
<p>　今于导师愿得闻　　天众过去所修行</p>
<p>　若蒙如来解说已　　所愿皆悉得满足</p>
<p>　广果诸天如法行　　必得成就一切智</p>
<p>　当度世间诸群生　　显示真如法体性　</p>
<p>尔时世尊即以偈答慧命马胜曰</p>
<p>　善哉马胜汝知时　　今者问我正是宜</p>
<p>　我为广果诸天辈　　于此大众现微笑</p>
<p>　今当为汝分别说　　咸皆一心共谛听</p>
<p>　所现微笑因缘义　　汝及大众悉得闻</p>
<p>　如来具足一切智　　观察因缘有三种</p>
<p>　二足德聚正观已　　而现微笑示世间</p>
<p>　有乐住于涅槃者　　少智微浅愿声闻</p>
<p>　复有乐住默然者　　志求辟支佛菩提</p>
<p>　复有乐求世导师　　成佛大力那罗延</p>
<p>　我观彼等深信已　　随所乐欲而度脱</p>
<p>　为求声闻示现者　　当知是其最下笑</p>
<p>　应当知我中品笑　　为求辟支而示现</p>
<p>　马胜当知此上笑　　为诸天众授佛记</p>
<p>　我说此三解笑因　　所谓最下及中上</p>
<p>　善解世间胜导师　　而作微笑现瑞相</p>
<p>　佛知众生欲三乘　　愿乐求证于圣果</p>
<p>　为求声闻现笑者　　微笑光明从足没</p>
<p>　为求辟支所示现　　当知笑光入脐轮</p>
<p>　为受无上十力者　　其光从佛顶上入</p>
<p>　马胜汝今应当知　　微笑因缘有三种</p>
<p>　我向所现微笑光　　彼光于我顶上没</p>
<p>　当知先所现微笑　　悉为无上菩提记</p>
<p>　我今当更为汝说　　微笑复有三种因</p>
<p>　善哉马胜及大众　　一心静意俱谛听</p>
<p>　前现微笑为佛者　　其光即从顶上入</p>
<p>　有光少时住身腰　　须臾没者为辟支</p>
<p>　我现微笑放光明　　暂时在于足前住</p>
<p>　斯光随乘而变现　　当知此为声闻人</p>
<p>　今复更说微笑因　　马胜谛听有三种</p>
<p>　导师所放诸光明　　出已围绕于十力</p>
<p>　其光既出皆疏散　　还复速聚绕身腰</p>
<p>　渐渐转复更增广　　亦还右绕于如来</p>
<p>　有光初停后广大　　渐渐右绕于我身</p>
<p>　彼光悉遍世尊形　　与身俱等无有异</p>
<p>　其光庄严佛身相　　晖赫犹如真金聚</p>
<p>　牟尼所放微笑光　　当知此光记刹土</p>
<p>　有光出已犹如盖　　于上遍覆世尊身</p>
<p>　有光如花空中住　　其光照曜于导师</p>
<p>　彼光一切皆右旋　　三匝围绕如来身</p>
<p>　当知此光记寿命　　出世大智现斯瑞</p>
<p>　斯等三种微笑光　　善逝随根差别现</p>
<p>　马胜汝今应当知　　此是三种微笑因</p>
<p>　世间导师所现相　　善知众生深信乐</p>
<p>　今于如来教法中　　汝等闻此得除疑</p>
<p>　是诸广果天众等　　其数满足有八亿</p>
<p>　广说微妙正法门　　各于异刹得成佛</p>
<p>　寿命具足无有量　　经由多劫住于世</p>
<p>　是故如来现斯瑞　　广大光明五种色</p>
<p>　此诸天众于过去　　三十有六僧祇劫</p>
<p>　常得值遇诸世尊　　亲承供养习诸善</p>
<p>　又复经于三十六　　阿僧祇劫广修行</p>
<p>　斯等大士住世间　　供养如来未曾倦</p>
<p>　思惟救度众生故　　数数勤修供养佛</p>
<p>　供养世尊应其宜　　悕求无上大菩提</p>
<p>　彼诸天众未来世　　当得作佛那罗延</p>
<p>　成妙牟尼功德山　　其劫号曰胜金幢</p>
<p>　是诸如来各自住　　清净庄严国土中</p>
<p>　彼佛同号日光轮　　具足无量功德聚</p>
<p>　一一如来各住世　　经于无量那由劫</p>
<p>　此诸善逝所集众　　无量无边不可数</p>
<p>　一一导师成佛时　　所有声闻弟子辈</p>
<p>　十力住经那由劫　　算数彼众不可尽</p>
<p>　若有算师悉共聚　　亦算彼众不能尽</p>
<p>　当时所有诸菩萨　　倍多于彼声闻众</p>
<p>　皆悉发心住佛乘　　愿得当成一切智</p>
<p>　于其清净国土中　　悉当成佛具十力</p>
<p>　是诸菩萨所修行　　皆如本师无有异</p>
<p>　彼诸如来灭度后　　正法兴显久住世</p>
<p>　经于十二那由劫　　为诸佛子所护持</p>
<p>　此诸佛法炽盛时　　有发无上菩提心</p>
<p>　其数过于恒河沙　　皆悉勤修菩萨行</p>
<p>　彼诸善逝灭度已　　所有一切声闻众</p>
<p>　斯众皆悉得涅槃　　过于大海诸沙数</p>
<p>　如是彼诸佛正法　　具足兴显于世间</p>
<p>　饶益无量诸众生　　彼教如法大兴盛</p>
<p>　如是闻佛所说已　　一切大众皆信解</p>
<p>　必当得成佛世尊　　广能利益诸群生</p>
<p>　是时众会悉欣喜　　头面礼拜如来足</p>
<p>　无等恭敬于善逝　　如法供养天人师</p>
<p>　是故踊跃发精进　　犹如有人救头燃</p>
<p>　常应亲近善知识　　勤修般若波罗蜜</p>
<p>　此是见实胜进行　　汝等比丘应修习</p>
<p>　当成无上二足尊　　功德如山利世间　</p>
<p>　</p>
<p>　</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 