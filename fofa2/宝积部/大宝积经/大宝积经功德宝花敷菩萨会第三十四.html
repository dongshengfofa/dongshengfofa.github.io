<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第一百一</p>
<p>　　　　大唐三藏菩提流志奉　诏译</p>
<p>　　功德宝花敷菩萨会第三十四</p>
<p>如是我闻。一时佛在王舍城耆阇崛山。与大比丘众千二百五十人俱。复有无量诸菩萨众。尔时会中。有菩萨名开敷功德宝花。即从座起偏袒右肩。右膝着地合掌向佛。而作是言。世尊。我于如来。欲有咨问唯愿哀愍见垂听许。佛告功德花菩萨言。善男子。恣汝所问当为汝说。尔时功德花菩萨。白佛言世尊。十方世界。颇有现在诸佛如来。若善男子善女人等。受持名号。速能证得阿耨多罗三藐三菩提不。佛言。善哉善哉。功德花。汝今为欲利益安乐天人世间及未来世诸菩萨等。问于如来如是之义。谛听谛听。善思念之。当为汝说。功德花言。唯然世尊。愿乐欲闻</p>
<p>尔时佛告功德花菩萨言。善男子。东方有世界。名一切法功德庄严。劫名普集一切利益。彼现有佛。号无量功德宝庄严威德王如来。寿命无数。其佛众会无量无边。皆是清净诸大菩萨。若有净信善男子善女人。受持彼佛名者。即能灭除六十千劫生死之罪。转身得陀罗尼。名为乐说无碍。凡所说法。常为十俱胝刹诸佛世尊。授以辩才令得无畏。尔时世尊。而说偈言</p>
<p>　若人受持彼佛名　　当获如是诸功德</p>
<p>　亦能成就余胜法　　速证无上佛菩提　</p>
<p>复次功德花。南方有世界名功德宝庄严。劫名广大功德。彼现有佛。号功德宝胜庄严威德王如来。若有净信善男子善女人。受持彼佛名者。转身当得日轮光明遍照三昧。于诸佛刹随愿往生。亦当摄受无量功德庄严佛土。生彼刹已。具三十二相。获无断辩才。转身当得阿耨多罗三藐三菩提。尔时世尊。而说偈言</p>
<p>　若人受持彼佛名　　转身当得难思定</p>
<p>　三十二相以庄严　　一生当证菩提果　</p>
<p>复次功德花。西方有世界名离一切忧闇。劫名能胜王。彼现有佛。号一切法殊胜辩才庄严如来。若有净信善男子善女人。受持彼佛名者。毒不能害刀不能伤。火不能烧水不能溺。舍此身已当受化生。获陀罗尼名为百旋。尔时世尊。而说偈言</p>
<p>　若人受持彼佛名　　水火刀毒无能害</p>
<p>　转身当受化生报　　成就百旋陀罗尼　</p>
<p>复次功德花。北方有世界名离尘闇。劫名持大名称。彼现有佛。号积集无量辩才智慧如来。若有净信善男子善女人。受持彼佛名者。则为奉事六十俱胝那由他佛。得遍一切处陀罗尼。无尽藏陀罗尼。乃至未成无上菩提。终不更入三恶趣中。常得往生诸佛刹土。修菩萨行。度脱无量恶趣众生。当于阿耨多罗三藐三菩提得不退转。尔时世尊。而说偈言</p>
<p>　若人受持彼佛名　　所获功德无有边</p>
<p>　决定当得陀罗尼　　成就无上菩提果　</p>
<p>复次功德花。东南方有世界名胜妙庄严。劫名出生功德。彼现有佛。号千云雷吼声王如来。若有净信善男子善女人。受持彼佛名者。转身得佛四无所畏。四种神足。大慈大悲。十八不共法。所得国土功德庄严。亦如西方极乐世界。无有异也。若有女人能受持者。皆悉转为丈夫之身。尔时世尊。而说偈言</p>
<p>　若人受持彼佛名　　获不思议胜功德</p>
<p>　彼常见于无量佛　　女人当得丈夫身　</p>
<p>复次功德花。西南方有世界名无量庄严。劫名能生妙法。彼现有佛。号最上妙色殊胜光明如来。若有净信善男子善女人。受持彼佛名者。则为奉事九十俱胝诸佛如来。得度脱一切众生三昧。何故名为度脱一切众生三昧。若善男子善女人。依此三昧演说法时。能令三千大千世界之中。恶趣众生悉皆解脱。得生人天普获安乐。决定当得阿耨多罗三藐三菩提。犹如悦意如来刹中。所有众生常受安乐。尔时世尊。而说偈言</p>
<p>　若人受持彼佛名　　所生常具大威德</p>
<p>　诸根色力皆殊胜　　智慧无边无所著　</p>
<p>复次功德花。西北方有世界名为离垢。劫名广族。彼现有佛。号种种胜光明威德王如来。若有净信善男子善女人。受持彼佛名者。转身得无量辩才庄严陀罗尼。悉能受持八十俱胝如来所说之法。所得国土功德庄严。亦如西方极乐世界。无有异也。尔时世尊。而说偈言</p>
<p>　若人受持彼佛名　　国土犹如无量寿</p>
<p>　成就甚深诸法智　　一生当证佛菩提　</p>
<p>复次功德花。东北方有世界名曰无忧。劫名辩才庄严。彼现有佛。号无数劫积集菩提如来。若有净信善男子善女人。受持彼佛名者。即为供养八十俱胝诸佛世尊。转身具足六十种言音辩才。尔时世尊。而说偈言</p>
<p>　若人受持彼佛名　　智慧无边到彼岸</p>
<p>　如供八十俱胝佛　　转生当证妙辩才　</p>
<p>复次功德花。上方有世界。名无量功德庄严威德。劫名无量吼声。彼现有佛。号虚空吼声净妙庄严光明照如来。若有净信善男子善女人。受持彼佛名者。所生之处。种族尊豪识性聪慧。善能通达世俗文词。凡所发言人皆信受。于诸地中。具足清净戒定智慧及于解脱知见。获宿命智得五神通。亦当得佛十八不共速成阿耨多罗三藐三菩提。尔时世尊。而说偈言</p>
<p>　若人受持彼佛名　　所生未曾离诸佛</p>
<p>　具足八种梵音声　　速证无上菩提果　</p>
<p>复次功德花。下方有世界名种种音声。劫名积集智慧。彼现有佛。号一切法门神变威德光明照耀如来。若有净信善男子善女人。受持彼佛名者。转身得陀罗尼。名成就正觉。当能受持九十俱胝诸佛如来所说之法。一生当得阿耨多罗三藐三菩提。尔时世尊。而说偈言</p>
<p>　若人受持彼佛名　　得成正觉陀罗尼</p>
<p>　受持无量诸佛法　　一生当证大菩提　</p>
<p>尔时开敷功德宝花菩萨。及一切功德辩才音菩萨。得陀罗尼门。八万俱胝菩萨。皆悉趣向无上菩提。得不退转。三那由他诸天及人。发阿耨多罗三藐三菩提心。佛说此经已。功德花菩萨。及一切世间天人。阿修罗乾闼婆等。闻佛所说。皆大欢喜。信受奉行</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>