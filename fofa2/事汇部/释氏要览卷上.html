<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>释氏要览卷上</p>
<p>　　　　建康天禧讲下聚公讲主助缘钱塘月轮山居讲经论赐紫沙门释道诚　集</p>
<p>道诚自委讲　京寺。东归维桑。始寓龙华禅府。后住月轮兰若。中间十年。寂绝外事。唯读藏经日为常课酬昔志也。然则临文昧义。犹渴夫饮河。但能满腹。不知其深广焉。或见出家人须知之事。随便抄录之。洎天禧三年秋</p>
<p>皇上覃昭旷之恩。普度我天下童行。因是。仇文以类相从。兼益诸家传记书疏节文。分为二十七篇。析为三卷。题曰释氏要览焉。且恤创入法门者。皆所未知苟或玩此典。言藏诸灵府。则终身免窃服之诮矣。或通才硕学。岂以诚之微而废　圣人之言也云尔</p>
<p>　　篇目</p>
<p>准华严经云。菩萨有十种知。所谓知诸安立。知诸语言。知诸谈议。知诸轨则。知诸称谓。知诸制令。知其假名知其无尽。知其寂灭知一切空。由是分为二十七篇。然则大小乘经律论文句。参同皆十知所摄也 
姓氏 称谓 居处 出家 师资 剃发 法衣 戒法 中食</p>
<p>　　姓氏</p>
<p>西域记云。姓者。所以系统百世使不别也。氏者所以别子孙之所出也。释迦氏谱云。夫姓氏之兴本。欲召诸质也。故随物类而命焉。</p>
<p>天竺种姓有四</p>
<p>一者刹帝利(谓弈世君王种)。二者婆罗门(秦言外意谓净行志道其种。别有经书。世世相承。或在家出家。苦行而多恃己术。自我慢人)。三者毗舍(或云吠舍。谓商贾之种)四者首阤(或云成达罗。谓田农之种)。我佛释迦牟尼世尊即刹帝利之种也。长阿含经云。贤劫初成未有日月。是时光音天人下生。皆有身光。飞行自在。无有男女尊卑亲疏之别。食自然地味。因食此物。乃身光灭神通亡。贪心始萌。复生地饼地肤地脂之味食。乃诸恶凑集。男女始形。地生粳米。朝刈暮生。亦无糠糩。时人贪心增长。皆预取厚藏。米遂不生。乃各占田土。学耨种业。自此奸盗滋彰。无决断者。中有一人。容质瑰伟。世所钦信。众议立为民主。号摩诃三摩曷罗阇(此云大平等主)各愿输赋供亿(此祖税之始)故命氏刹帝利(此云土田主谓初分土田各有诤讼使主之)</p>
<p>别姓有五</p>
<p>我佛释迦于三阿僧祇劫。修六度万行因。或实报或示化。各随物类。别名氏也</p>
<p>一瞿昙氏</p>
<p>梵语正云瞿答摩。又云瞿昙弥此云地最胜。谓除天外在地人类中最胜。故经云。昔佛于劫初作国王禅位。师瞿昙仙修道。常于一园游止。为贼所害。彼仙乃殡尸取血。泥为两团。用器盛之。置于左右。咒之满十月。左化为男。右化为女。乃命氏。瞿昙始也</p>
<p>二甘蔗氏</p>
<p>经云。昔有转轮王。名大自在。子孙相承。合有八万四千王。最后王名大茅草。垂老无子。乃委政大臣。自剃发出家。众号王仙。极老不能行履。诸弟子辈时行乞食。遂以草笼盛王仙悬于树。虞虎狼之害也。有猎人望见谓是白鸟乃射之死。血沥于地。诸弟子归见师被害。即共殡尸其血沥之地后时忽生甘蔗二本。日炙开剖。一生童子。一生童女。大臣闻迎取归宫。养育长成。以王种故。遂立为王。命氏甘蔗始也(或梵云。乔答摩。或憍昙弥。二姓华言最胜。经音疏云。皆甘蔗王种也。顺正理论云。乔答摩种。生于日光)</p>
<p>三日种氏</p>
<p>经云即甘蔗王不受胎藏。因日炙开剖。故名日种○大悲经云。姓日者为离诸暗。而作光明故(今详二经前就本缘后约功德)</p>
<p>四舍夷氏</p>
<p>即甘蔗王摈出四太子。一名炬面。二名金色。三名象众。四名尼拘罗(隋言别成)四子初至雪山北。顿驾大树枝条蓊郁之下。是故名奢夷耆耶。今言舍夷必。梵语讹略也。五分律云。近雪山北舍夷林。筑城营舍。又瓶沙王始问佛生何国。佛言生舍夷国(今详。必因树命国。从国称氏)○法苑云。舍夷者。西方之贵姓也</p>
<p>五释迦氏</p>
<p>即彼四太子以德归人。不数年间。郁为强国。父王悔忆。遣使往诏四子辞过不归。父王乃三叹曰。我子释迦(华言能仁)长阿含经云。释迦。秦言能。又译为直。谓直。林故(详此二译初从人后就处)今详。四太子俱命释迦。惟第四尼拘罗是</p>
<p>我佛祖也。按经云。尼拘罗有子名俱卢。俱卢有子名瞿俱卢。瞿俱卢有子名师子颊。师子颊有四子。一净饭。二白饭。三斛饭。四甘露饭(梵云首图[馬*犬]那。此云净饭王。即佛父也)</p>
<p>出家人统姓</p>
<p>开元录云。秦晋已前。出家者多随师姓。后弥天沙门道安云。凡剃发染衣。绍释迦种。即无殊姓。宜悉称释氏。时皆未然。洎译出阿含经云。佛告比丘。四大河水入海。无复本名。同名为海。四姓之子。于佛出家剃除须发。着三法衣。无复本姓。但云沙门释子○弥沙塞律云。汝等比丘。杂类出家。皆舍本姓。同称释子(今称沙门释者。盖天竺出家。外道亦自称沙门。今以释字简之。或单称释亦可。若彼此是僧。即不用称。盖同一释家。法兄弟故)</p>
<p>　　称谓</p>
<p>沙门</p>
<p>肇师云。出家之都名也。梵云。沙迦懑(懑门字上声呼之)曩。唐言勤息谓此人勤修善品。息诸恶故。又秦译云。勤行谓勤修善法行趣涅槃也。或云沙门那。或云桑门。皆译人楚夏尔○涅槃经云。沙门。此云。善觉○大方广宝箧经云。离诸缠聚。故名沙门○大庄严经云。超过染著名沙门○正法念处经云。心无所乐着。一切不希望。能脱一切贪。是名为沙门○华首经云。如空无触碍。烟尘无所污。我说沙门法。无染亦如是○宝积经云。沙门者寂灭故。调伏故。受教故。戒身净故。如实义故。得解脱故。离三十八法故。坚心不动如地故。护彼我意故。于诸形相无染着。如空中动手无所碍故。成就如是多法故。名沙门○长阿含经云。沙门者。舍离恩爱。出家修道。摄御诸根。不染外欲慈心一切。无所伤害。逢苦不戚。遇乐不忻。能忍如地○瑜伽论云。有四沙门。一胜道沙门。即佛等。二说道沙门。谓说正法者。三活道沙门。谓修诸善品者。四污道沙门。谓诸邪行者(道即八支圣道也。若有其道。自行邪行。非生道器。故名污道)。五分律云。佛始成道世皆称为大沙门</p>
<p>比丘</p>
<p>梵语云。比丘。秦言乞士。谓上于诸佛乞法。资益慧命。下于施主乞食。资益色身○肇法师云。因果有三名。一名怖魔。即因出家时魔宫震动故。至果上名杀贼(有云。出家者具正信正因。发勇捍心。求佛果大菩提。誓度一切众生。真实大心者。方能震动魔宫尔)。二因中名乞士。果上名应供。三因中名破恶(即持戒名破恶)至果上名无生○涅槃经云。能破烦恼。故名比丘。破我等想。修戒定慧。度三有四流。安处无畏道。故名比丘○大庄严经云。破无明藏故名比丘○瑜伽论云。比丘者。舍离家法趣非家等具足别解脱律仪众同分是其自性于其形色勤精进故怖畏恶趣自防守故摄无损故名比丘○毗婆沙论偈云。手足勿妄犯。节言顺所行。常乐守定意。是名真比丘○杂阿含经偈云。所谓比丘者。非但以乞食。受持在家法。是何名比丘。于功德过恶。俱离修正行。其心无所畏。是则名比丘○大威德陀罗尼。有一长者。名选择。投佛出家。剃发已时有尊者娑难阤。唤云长者选择。答曰我今出家剃发为比丘。非长者也。时婆难陀语曰。不但剃发名为比丘。乃以偈说云。若断欲希望复断诸漏尽。诸法无希望。不可说有法。随顺向涅槃。随顺趣厌离。入信到彼岸。此成为比丘。有四种比丘。一毕竟到道比丘。谓阿罗汉。二示道比丘。谓三果圣人。三受道比丘。谓初果向。四污道比丘。谓凡夫破戒者(凡夫持戒比丘随信随戒法故。必在受道下称也。问污道比丘堪为福田否。答大婆沙论云污道比丘虽破戒而不破见。虽破加行不破意乐信有因果如是正见意。乐九十六种外道所无。但施主于彼起正信。不生嫌恶。自生大福矣)</p>
<p>苾刍</p>
<p>梵语也。是西天草名。具五德。故将喻出家人。古师云。苾刍所以不译者。盖含五义故。一者体性柔软。喻出家人能折伏身语粗犷故。二引蔓旁布。喻出家人传法度人连延不绝故。三馨香远闻。喻出家人戒德芬馥为众所闻四能疗疼痛。喻出家人能断烦恼毒害故。五不背日光。喻出家人常向佛日故○根本律百一羯磨本云。有苾刍年八十岁满六十夏。若于别解脱经。未曾读诵。不了其义。此名老小苾刍(别解脱经。即戒本也。此[奉-(春-日)+文]隅尔)</p>
<p>僧</p>
<p>梵语具云僧伽。唐言众(今略称僧也)○中阿含经云。何名众。答有若干姓异名异蔟。剃除须发。着袈裟衣。至信舍家从佛学道。是名众○善见律云。等戒等见等智等众是为僧○南山钞云。四人已上。能御圣法。办得前事。名之为僧。僧以和合为义。言和合者。有二种。一理和。谓同证择灭故。二事和此别有六义。一戒和同修。二见和同解。三身和同住。四利和同均。五口和无诤。六意和同悦。僧史略云。凡四人已上名僧。今一人亦称僧者。盖从众名之也。亦如万有二千五百人为军。一人亦称军也</p>
<p>除馑男</p>
<p>康僧会注法镜经云。凡夫贪着六尘。犹饿夫贪食。不知厌足今圣人断除贪爱。除六情饥馑。故号除馑○分别功德论云。世人饥馑色欲。比丘除此爱馑之想故</p>
<p>导师　十住断结经云。号导师者。令众生类。示其正道故○华首经云。能为人说无生死道。故名导师○佛报恩经云。大导师者。以正路示涅槃经。使得无为常乐故○大法炬陀罗尼经云。以能不退菩提道。不断绝菩提道。故名导师○商主天子所问经云。何名导师文殊答云。住是道已。能令众生得成熟。故名导师</p>
<p>祖师　宝林传云。期城太守杨炫之。问达磨云。西国相承称祖何义。达磨曰。明佛心宗。行解相应。名为祖师(此士自达磨西来距曹溪能大师。六人得称祖师)</p>
<p>禅师　善住意天子所问经云。天子问文殊曰。何等比丘得名禅师。文殊曰。于一切法。一行思量。所谓不生。若如是知。得名禅师。乃至无有少法可取。不取何法。所谓不取此世后世。不取三界至一切法悉不取。谓一切法悉无。众生如是不取。得名禅师。无少取非取不取于一切法悉无所得故无忆念若不忆念彼则不修若不修者彼则不证故名禅师</p>
<p>善知识　摩诃般若经云。能说空。无相。无作。无生无灭法。及一切种智。令人心入欢喜信乐。是名善知识○华首经云。有四法是善知识一能令人入善法中。二能障碍诸不善法。三能令人住于正法。四常能随顺教化○瑜伽论云善知识具十功德。一调伏。二寂静。三惑除。四德增。五有勇。六经富。七觉真。八善说。九悲深。十离退。且初调伏者。谓与戒相应由根调故。寂静者。定相应由内摄故。惑除者。信念以慧相应烦恼断故。德增者。戒定慧具不缺减故。有勇者。利益他时不疲倦故。经富者。多闻故。觉真者。了实义故。善说者不颠倒故。悲深者。绝希望故。离退者。于一切时恭敬故</p>
<p>长老　长阿含经云。有三长老。谓耆年长老(年腊多者)。法长老(了达法性内有智德)。作长老(假号之者)○譬喻经偈云。所谓长老者。未必剃须发。虽复年齿长。不免于恶行。若有见谛法。无害于群萌。舍诸秽恶行此名为长老。我今谓长老。未必先出家。修其善本业分别于正行。设有年齿幼。诸根无漏缺。此谓名长老○肇法师云。内有智德可尊故名长老○恩法师云。有长者老年之德名长老</p>
<p>宗师　传佛心宗之师。又云。宗者尊也。谓此人开空法道。为众所尊故</p>
<p>法主　阿含经云。佛为说法主。今古皆以说法知法之僧。为法主。如僧睿。谓僧导曰。若当为万人法主。宋孝武敕道。猷为新安寺镇寺法主</p>
<p>大师　师范也。大简小之言也○佛称三界大师者○瑜伽论云。能化导无量众生令苦寂灭。又云。摧灭邪秽外道。出现世间。故号大师。若凡夫比丘。蒙敕赐号者○僧史略云。肇自唐懿宗咸通十一年十一月十四日。延庆节。内道场谈论。左街。云颢赐三慧大师。右街僧彻赐净光大师。可孚赐法智大师。重谦赐青莲大师此为始也○瑜伽论云。略有大师。五种功德。一于诸戒行终无误失二善建立法三善制所学四于善立善制中随所疑惑等皆能善断五教授出离</p>
<p>法师　杂阿含经云。何名法师。佛言若于色说是生厌离欲灭尽寂静法者名法师若于受想行识说是生厌离欲灭尽寂静法者名法师○十住婆沙论云。应行四法。名法师一广博多学。能持一切言辞章句。二决定善知世间出世间诸法生灭相。三得禅定智。于诸经法随顺无诤。四不增不损如所说行○辩中边论。十种法师颂曰。谓书写。供养。施他。听。披读。受持。正开演说。诵。及思。修</p>
<p>律师　律钞解题云。佛言善解一字。名律师。一字者律字也○宝云经云。具足十法。名律师。一善解毗尼所起。二善解毗尼甚深处。三善解毗尼微细事。四善解毗尼此事得彼事不得。五善解毗尼性重戒。六善解毗尼制重戒。七善解毗尼制起因缘。八善解声闻毗尼。九善解辟支毗尼。十善解菩萨毗尼○十诵律云。持律人有七功德。一能持佛内藏。二能善断诤。三持戒。四外道顶住以律故。五不咨问他于众说戒无畏故。六能断有疑故。七能令正法久住故○善见律云。佛说持律人。即是功德根本。因根故摄领诸法</p>
<p>阇梨　寄归传云。梵语阿遮梨耶。唐言轨范。今称阇梨。盖梵音讹略也○菩提资粮论云。阿遮梨夜。隋言正行○南山钞云。能紏正弟子行故</p>
<p>胜士　月灯三昧经云。能净持戒。名胜士</p>
<p>尊者　梵云。阿梨夷。华言尊者。谓德行智具。可尊之者</p>
<p>开士　经音疏云。开达也。明也。解也。士则士夫也。经中多呼菩萨为开士。前秦符坚。赐沙门有德解者。号开士</p>
<p>大德　智度论云。梵语娑檀陀。秦言大德。律中多呼佛为大德○毗奈耶律云。佛言从今日从小下苾刍于长宿处应唤大德○此方比丘若宣补者。僧史略云。即唐代宗大历六年四月五日。敕京城僧尼临坛大德。各置十人。以为常式。此带临坛而有大德二字。此为始也○增辉记云。行满德高。曰大德</p>
<p>上座　五分律云。齐几名上座。佛言上更无人名上座○毗尼母云。从无夏至九夏。是下座。自十夏至十九夏。是中座自二十夏。至四十夏。是上座。五十夏已上一切沙门之所尊。敬名耆宿(准百一羯[序-予+(林/言)]云。虽夏腊六十。应须是知律。有戒行者。方名耆宿)○毗婆沙论云。有三上座。一生年上座。即尊长耆旧具戒名真生故。二世俗上座。即知法富贵。大财大位大族大力大眷属。虽年二十。皆应和合推为上座。三法性上座。即阿罗汉。颂曰。心掉多绮语。染意乱思惟。虽久住林园。而非真上座。具戒智正念。寂静心解脱。彼于法能观。是名真上座○十诵律云。具十法名上座谓有住处(言住处者。婆沙论云。谓道及果空三摩地。能引彼力殊胜。能令身心安住不动。故名上座住处矣)。无畏。无烦恼。多知识多闻。辩言具足。义趣明了。闻者信受。善能安痒入他家。能为白衣说法。令他舍恶从善。自具四谛法乐。无有所乏名上座○律中。僧坊上座(即律三网上座)僧上座(即坛上上座。或堂中首座)别房上座(即今禅居诸寮首座)住家上座(即计齐席上座)○婆沙论云。夫上座者。心安住故不为世违顺倾动。是名上座</p>
<p>座主　摭言曰。有司谓之座主。今释氏取学解优赡颖拔者名座主。谓一座之主。古高僧呼讲者为高座。或是高座之主</p>
<p>上士　瑜伽论云。无自利利他行者名下士有自利。无利他者名中士。有二利名上士(上士具二利。有大心大行。亦名大士)</p>
<p>上人　摩诃般若经云。何名上人。佛言若菩萨一心行阿耨菩提心不散乱。是名上人○增一经云。夫人处世。有过能自改者。名上人○十诵律云。有四种。一粗人。二浊人。三中间人。四上人○律瓶沙王呼佛弟子为上人○古师云。内有智德。外有胜行。在人之上。名上人</p>
<p>道人　智度论云。得道者。名为道人。余出家者。未得道者。亦名道人(道者亦同此说)</p>
<p>贫道　智度论云。贫有二种。一财贫。二功德法贫○瑜伽论云。出家品。智贫。财贫○指归云。道则通物之称也。属三乘圣人所证之道也。谓我寡少此道。故曰贫道(僧史略云。汉魏两晋沙门对君王。亦只称贫道。如南齐时帝问王俭曰。先辈沙门对帝何称。正殿还坐否。俭对曰。汉魏佛法未具。不见纪传自伪国稍盛皆称贫道。亦闻预坐)</p>
<p>头陀　梵语杜多。汉言抖擞。谓三毒如尘。能坌污真心。此人能振掉除去。故今讹称头陀○善住意天子经云。杜多者。抖擞贪欲嗔痴三界内外六入。若不取不舍不修。不着。非是不着。我说彼人。名为杜多○头陀十二功德。一阿兰若处。二常乞食。三次第乞。四一受食。五节量食。六中后。无饮浆。七弊衣。八但三衣九冢间。十树下坐。十一露地坐。十二长坐不卧(彼经广有说文)</p>
<p>支郎　古今儒雅。多呼僧为支郎者。高僧传云。魏有三高僧。曰支谦。支纤支亮。于中谦。者为人细长黑瘦。眼多白而睛黄。复多智。时贤谚曰。支郎眼中黄。形躯虽小。是智囊</p>
<p>缁流　此从衣色名之也。僧史略云。问缁衣者色何状貌。答紫。而浅黑。考功记云。三入为纁。五入为緅。七入为缁矣固知缁本出绛雀头色。即紫赤色也。故梁净秀尼见圣众衣。如桑熟椹。此乃浅赤深黑色也</p>
<p>龙象　中阿含经。佛告邬陀夷若沙门等。从人至天不以身口意害我说彼是龙象</p>
<p>空门子　智度论云。涅槃有三门。一空门。二无相门三无作门何者空门。谓观诸法无我我所。诸法从因缘生。无作者受者。是名空。今出家人。由此门入涅槃宅。故号空门子</p>
<p>宗主　僧史略云。唐末寺皆立受依止阇梨一员。今朝取秉律员。位最高者号宗主。盖道俗之间。有诤不分曲直。告具剖断。令人息诤故也</p>
<p>僧录　僧史略云。唐文宗开成中。始立左右僧录。即端甫法师为始也。法师德宗召入禁中。与儒道论议。赐紫方袍。令侍大子于东朝。顺宗重之若兄弟。宪宗待之若宾友。掌内殿法仪。录左街僧事</p>
<p>副僧录　即昭宗乾宁中改首座为副僧录。即觉晖为始也</p>
<p>讲经论首座　史云。首座之名。即上座也。居席之端。处僧之上故也。即唐宣宗署僧辩章。为三教首座。此为始也今则以经论学署首座也</p>
<p>僧正　史云。正者政也。自正正人。克敷政令故。盖以比丘无法。若马无辔勒。渐染俗风将。乖雅则故。择有德望者。以法而绳之。令归乎正故云僧正。此以伪秦僧[(丰*力)/石]。为始也。至梁普通六年敕法云。为大僧正(此加大字)</p>
<p>僧主　即南齐永明中。武帝敕法献为僧主始也(所言主者犹僧官也)</p>
<p>国师　僧史略云。西域昔有尼犍子。学通三藏。兼达五明。举国归依。乃彰斯号。此土则比齐高僧法常演毗尼涅槃。通禅法。齐主崇为国师。此为始也。唐神秀自则天召入。历四朝号国师。慧忠肃代二朝入内说禅。号国师。元和中敕署知玄曰悟达国师(玄五岁便能吟诗。出家为沙弥。年十四讲涅槃经。时李啇隐有诗赠云。十四沙弥解讲经。似师年几只携鉼。沙弥说法沙门听。不在年高在性灵)。若偏霸之国。则蜀后主赐僧录光业为祐圣国师。吴越称天台德韶为国师。江南署文遂为国大导师(如广知请读僧史略)</p>
<p>尼　梵音具云。比丘尼。亦名除馑女。天竺以佛姨母摩诃波阇波提(此云大爱道)为始也。钞云。今呼尼为阿姨师姨者此效佛召爱道也。师姑(未详)尼有八敬法。去圣已远。不复遵行繁不录也</p>
<p>式叉摩那　此云学法女似今尼之长发也。四分律云。十八岁童女应二岁学谓二岁练身以六法练心(文多不载)</p>
<p>优婆塞　秦言善宿男。谓离破戒宿故。又梵云。邬波索迦。唐言近事男。谓亲近承事诸佛法故。天竺受五八戒。俗人称之亦云清信士○瑜伽论云。具足三德一意乐净。谓于三宝远离疑惑。圆满戒法。求出世故。二能作三宝事。三能引发同法○阿含经云。圆满八支。谓信。戒。施。听法。受持。解义。如说修行</p>
<p>优婆夷　夷即女声字也。又云。邬波斯迦(名义同前)</p>
<p>七众　谓比丘比丘尼。式叉摩那。沙弥。沙弥尼(此出家五众)优婆塞。优婆夷(此在家二众)○婆沙论云。夫能维持佛法有七众在世间三乘道果相续不断尽。以波罗提木叉为根本○大毗婆沙论云。七众者。一苾刍。二苾刍尼。三式叉摩那。四室利摩拏洛迦(唐言勤策男即沙弥也)。五室利摩拏理迦(唐言勤策女即沙弥尼也)。六邬波索迦。七邬波斯迦</p>
<p>道德　八正圣道七支戒德表里具足之称也○论衡云。成名之谓道。立身之谓德</p>
<p>名德　名者实也。实立而名从之。仲尼云。所贵名实之名也。德者得也。所谓内得于己。外得于人。常无所失。合而称之○阿含经。呼舍利弗已下。为名德比丘○皎法师高僧传序云。寡德适时名而不高实德潜光高而不名</p>
<p>　　住处</p>
<p>僧伽蓝摩　梵题也。或云。僧伽罗摩。此云众园。五分律云。瓶沙王施迦兰陀竹园为始也。园者生植之所。佛弟子居之。取生植道本圣果之义也。或云毗呵罗。此云游止处</p>
<p>寺　华题也。释名曰寺。嗣也。谓治事者。相嗣续于其内也。故天子有九寺焉。后汉明帝永平十年丁卯佛法初至。有印度二僧摩腾法兰以白马驮经像。届洛阳。敕于鸿胪寺。安置(鸿胪即司宾寺也。胡广释云。鸿声也。胪传也。所以传声赞道九宾也。秦有典客。汉乃因之。至唐改为同文寺)。至十一年戊辰。敕于雍门外别建寺。以白马为名。即汉土佛寺始也。吴孙权立建初寺。为始也</p>
<p>院　梵云罗摩。唐言院(出苑法师经音义)○西域记云。波演那。此曰周围廊舍院</p>
<p>道场　肇云。闲宴修道之处。谓之道场。隋炀帝敕遍改僧居。名道场</p>
<p>精舍　释迦谱云。息心所栖曰精舍○艺文类集云。非由其舍精妙。良由精练行者所居也</p>
<p>招提　增辉记梵云。拓斗提奢唐言四方僧物。但笔者讹。拓为招。去斗奢。留提。故称招提。即今十方住持寺院。是也</p>
<p>僧坊　韵林云。坊区也。苑师云。坊区院也</p>
<p>鹿苑　又名鹿林在波罗柰国。佛成道初。转法轮。度憍陈如等五比丘处</p>
<p>鸡园　在摩竭陀国无忧王造是。小乘大众部主。大天比丘出家(寺也)○中阿含经云。佛灭后众多上尊名德比丘皆住鸡园</p>
<p>雁塔　西域记云。昔有比丘见群雁飞翔。戏言知时。忽有一雁投下自殒。众曰此雁垂诫。宜旌厚德。于是瘗雁建塔</p>
<p>支提　梵云脂帝浮都。或云制底制多。皆译名灵庙○杂心论云。无舍利名支提。又名灭恶生善处</p>
<p>梵刹　梵者清净之义○经音云。梵云剌瑟致。此云竽。今略名刹。即幡柱也○长阿含经云。若沙门于此寺中勤苦。得一法者。便当竖幡告四远。今有少欲知足人居此</p>
<p>奈苑　大唐内典录云。罽宾禅师法秀初至炖煌。立禅阁于闲旷地。植柰千株。趋者如云徒众济济</p>
<p>金地　或云。金田。即舍卫国。给孤长者侧布黄金。买只陀太子园建精舍请佛居之</p>
<p>莲社　昔晋慧远法师(唐宣宗谥大觉法师)。雁门人。住庐山虎溪东林寺。招贤士刘遗民宗炳雷次宗张野张诠周续之等为会修西方净业彼院多植白莲。又弥陀佛国。以莲华分九品次第接人故称莲社。有云。嘉此社人不为名利淤泥所污。喻如莲华故名之。有云。远公有弟子名法要。刻木为十二叶莲华。植于水中。用机关。凡折一叶是一时。与刻漏无差。俾礼念不失正时或因此名之。又称净社。即南齐竟陵文宣王。纂僧俗行净住法故。夫社者。即立春秋日后。五戊名社日。天下农结会祭以祈谷。荆楚记云。四人并结综会社。白虎通云。王者所以有社何为。天下求福报土。人非土不食。土广不可遍敬故。封土以立社今释家结慕。缁白建法祈福求生净土。净土广多。遍求则心乱乃确指安养净土。为栖神之所。故名莲社净社尔</p>
<p>兰若　梵云。阿兰若。或云阿练若。唐言无诤○四分律云。空静处○萨婆多论云。闲静处○智度论云。远离处○大悲经云。阿兰若者。离诸忩务故○十二头陀经云。佛言阿兰若处十方诸佛皆共赞叹无量功德皆由此生○肇师云。忿竞生乎众聚。无诤出乎空闲故。佛赞住于兰若○宝云经云阿兰若处。独静无人不为恼乱。乞食易得非远非近多诸林木华果清净美水龛室安稳故○兰若者。智度论云。远离处最近二里。能远益善。去村一拘卢舍(此云鼓声)○律云。去村五百弓。弓即寻也。西天法。凡四肘为一弓。肘长尺八共长七尺二寸也五百弓为一拘卢舍。积三千六百尺。成六百步。即二里也</p>
<p>庵　释名曰。草为圆屋曰庵。庵庵也。以自覆庵也。西天僧俗修行多居庵(此方君子亦有居庵者咸荣绪。晋书云。陶琰年十五便绝粒居草庵。戈可容身○逸士传云陶潜居蓬庵○神仙传云。焦光居草庵)</p>
<p>草堂　始因罗什法师得名。先是长安自汉废到秦兴三百余年。朝市旷绝。虽数伽蓝归向者少。姚兴世鸠摩罗什(此云童寿)。于大寺中构一堂。以草苦盖于中译经因此名之也</p>
<p>方丈　盖寺院之正寝也。始因唐显庆年中敕差卫尉寺承李义表前融州黄水令王玄策往西域充使。至毗耶黎城。东北四里许。维摩居士宅示疾之室。遗址叠石为之。王策躬以手板纵横量之得十笏。故号方丈</p>
<p>房　释名曰房旁也。在堂两旁故○五分律云比丘颇鞞起请听比丘受房舍施。佛遂开许○十诵律云。房者或属僧(若今禅居寮舍也)或属一人(若今寺院内各各住持者)萨婆多论云若房始成。有一新戒比丘。戒德清净。入此房中已毕施主信施之心若起种种房舍庄严高广设有一净戒比丘暂时受用已毕施恩以戒非世间法故</p>
<p>雁堂　善见律云。毗舍离于大林为佛作堂。形如雁子。一切具足</p>
<p>禅室　中阿含经云。佛入禅室燕坐。又有呼为禅斋。斋者肃静义也。如儒中静室谓之书斋。或官员判吏静治之处。谓之郡斋</p>
<p>萧寺　今多称僧居为萧寺者。必因梁武造寺以姓为题也。唐李约自宫淮南买得梁武寺额。萧子云飞帛大书萧字将归洛下宅中匣于小亭号萧齐也。博知君子更为正之</p>
<p>香室　毗柰耶律义净三藏注云。西方名佛堂为健陀俱胝。此云香室。不称佛堂佛殿者。盖不欲亲触尊颜故(殿者即此方之制。上安[鳽-廾+ㄠ]鱼尾者是也。尾今呼为[鳽-廾+ㄠ]吻讹也。灸毂子云。汉柏梁殿灾天火也。越巫献术取[鳽-廾+ㄠ]鱼尾置上以禳之。今则象也。若古制尾上更加铁作水草之形。俗呼为攒鸟者。风俗通曰。古殿多刻莲荷菱叶之属水草所以厌火也)</p>
<p>造伽蓝法　齐灵裕法师造寺诘十篇。且明造寺方法准正教。谓避讥涉。当离尼寺及市傍府侧。俾后无所坏。南山云。俗人既不晓法。僧众当明示导</p>
<p>护伽蓝神　七佛经云。有十八神护伽蓝。一美音。二梵音。三天鼓。四叹妙。五叹美。六摩妙。七雷音。八师子。九妙叹。十梵响。十一人音。十二佛奴。十三叹德。十四广目。十五妙眼。十六彻听。十七彻视。十八遍视○道世法师云。寺院既有十八神护。居住之者。亦宜自励不得怠惰为非。恐招现报耳(凡寺壁有画大神者即是此神也。或问世界之内伽蓝无数。何只十八神而能遍护耶。答一切神皆有无数眷属。即是分任守护也无妨)</p>
<p>比丘经营精舍　律中佛大弟子。皆自经营精舍。如大迦叶自蹋泥等。毗婆沙论问曰。诸大弟子漏结已尽。何故恓恓有所经营。答曰有五事一为(报佛)恩故。二为长养佛法故。三为灭凡劣众自贡高故。四为将来弟子。折伏憍豪故。五为发起将来福业故</p>
<p>寺院三门　凡寺院有开三门者。只有一门亦呼为三门者何也。佛地论云。大宫殿。三解脱门。为所入处。大宫殿喻法空涅槃也。三解脱门谓空门。无相门。无作门。今寺院是持戒修道。求至涅槃人居之故由三门入也</p>
<p>　　出家</p>
<p>出家由　瑜伽论云。在家。烦挠若居尘宇。出家。闲旷犹处虚空。是故应舍一切于善说。毗奈耶中正信舍家趣于非家○毗婆沙论云。家者是烦恼因缘。夫出家者。为灭垢累故。宜远离也</p>
<p>出家难　(难字平声)杂阿含经云。有外道名阎浮车。问舍利弗云。贤圣法律有何难事。舍利弗言。唯出家难。问何难。答爱乐难。问云何。答乐常修善难。问何名善法。答谓八正道。若出家者。修习此道。不久疾得尽诸有漏(八正道者正语。正业。正命。此三属戒。小乘以戒为先故。正定。正勤。正念。此三属定。定因戒得故次也。正见。正思惟。此二属惠。惠因定发故)○秦本杂阿含经云。夫出家者。名为难得。若起恶心。不名难得</p>
<p>出家以信为首　智度论云。佛言。若人有信。能入我大法海中。能得沙门果。不空剃头染衣。若无信。是人不能入我大法海。如枯树不生华实不得沙门果。虽剃头染衣。读种种经。能难能。答于佛法中。空无所得。以是义故。在佛法初善以信根故○起信论云。信心有四种。一信根本。所谓乐念真如法故。二信佛有无量功德常念亲近供养恭敬。发起善根。愿求一切智故。三信法有大利益。常念修行诸波罗蜜故。四信僧能正修行自利利他。常乐亲近诸菩萨众求学真如行故○唯识论云。信有三别一信实有谓于诸法实事理中深信忍故。二信有德谓于三宝真实德中深信乐故。三信有能谓于一切世出世善深法中深信有力能得能成起希望故○毗婆沙论云。有信如手能取善法故</p>
<p>出家越五道　注维摩经什法师云。凡夫能出四趣。不能出于天趣。出家求灭。则五道斯越(灭即涅槃也)○肇云。五道非无为之路也</p>
<p>出家喜　什云。喜有二种。一有现世功德自然忻预。二后得涅槃心常安悦○肇云。夫扰乱出于多求。忧苦生于不足。出家寡欲。扰乱斯无。道法内充故。怀喜有余</p>
<p>出家三法　什云。出家凡有三法。一持戒。二禅定。三智慧。持戒能折伏烦恼。令其势微。禅定能遮烦恼。如右山断流。智慧能灭烦恼。毕竟无余○道安法师大戒序云。世尊立教法有三焉。一者戒律。二者禅定。三者智惠。斯三者至道之由户。泥洹之关要也。戒者断三恶之干将也。禅者绝分散之利器也。惠者齐药病之妙医也</p>
<p>发心即是出家　净名经云。汝得阿耨菩提心。即是出家○什云。虽为白衣能发无上心者。以心超三界。形虽有系乃真出家。具足戒行矣(无上心者。兼载万有。不遗一物也)</p>
<p>出家正因　宝雨经云。于如来教中。正信出家。非因王力所逼。不为贼抑。不为负债。不怖不活邪命出家为希求正法以信出家</p>
<p>出家五法　五德福田经云。一者发心出家。怀佩道故。二毁其形好应法服故。三委弃身命。遵崇道故。四永割亲爱。无适真故。五志求大乘为度人故</p>
<p>国王父母不听许不得出家　僧祇律云。净饭王请佛。今后父母不听。不得与出家(此因罗睺罗不告出家故)。何以故。父母恃子为荣故。佛于是制戒。父母不许。不得出家○五百问经云。出家者王法父母不听。为得戒否。答不得○楞伽经云。父母不听不得出家</p>
<p>三等出家人　三千威仪经云。出家行。有始终上中下业。下者。以十戒为本。尽形寿受持。虽舍家缘。执作与俗人等。中者应舍作务。具受八万四千向道因缘。身口意业。未能具足。清净。心结犹存。未能出离。比上不足。比下有余也。上者根心猛利。应舍结使缠缚。禅定惠力。心得解脱。净身口意。出于缘务烦恼之家。永处闲静清凉之室。是名上等出家弟子</p>
<p>问出家苦乐　中阿含经云。生闻梵志问佛言。在家出家。以何为苦。佛言在家者。以不自在为苦。谓钱宝谷畜奴婢不增长。因此忧愁。不自在故。苦也。出家者。以自在故苦。谓随顺贪欲嗔恚愚痴。不守禁戒。因此愁戚故。自在为苦也。又问二人以何为乐。佛言。在家者。以自在为乐。谓钱宝谷畜奴婢增长。因此欢喜。自在故乐也。出家者。以不自在为乐。谓学道。不随贪欲嗔痴行。随戒所制。无斗诤怨憎忧苦。有义利故。以不自在为乐也(此因不随心行起三毒业。为戒所制。故云不自在也。以现招清净名文言当来感天人乐果。故云乐也)</p>
<p>佛不定答　叔迦经。叔迦婆罗门白佛言。在家白衣。能修福德善根。胜出家否。佛言。我于此中则不定答。若出家者。或有不修善根。则不如在家。若在家者。能修善根。则胜出家(盖胜出家不修善根污道之者)</p>
<p>出家行　涅槃经云。夫出家者。不应起恶。身口相应。我弃父母妻子。知识出家。正是信诸善觉时。非是修不善觉时○庄严法门经云。金色女白文殊言。听我出家。文殊语言。菩萨出家。非以自剃发为出家。若能发大精进。为除一切众生烦恼。是名出家。非以自被染衣。自持戒行名出家。能令毁禁者。安住净戒。是名出家。非以阿兰若处独坐思惟。名出家。能于女色生死流转。以慧方便。化令解脱。是名出家。非以自身守护戒律名出家。若能广四无量心(慈。悲。喜。舍。为四无量心。婆沙论云。授与饶益。是慈相。除去衰损。是悲相。庆慰。得舍。是喜相。心怀平等。是舍相)。安置众生增益善根是名出家。非以自身得入涅槃名为出家。为欲安置一切众生入大涅槃。是名出家(文多不载)○大法炬陀罗尼经云。出家行有三善一远离嫉妒(谓亲他胜于自无损。横生妒忌。是名嫉妒)。随喜教示。二为他作时。不求果报。三不坏损他以成已善</p>
<p>出家人事务　僧祇律云。出家人。当少事少务。莫为世人讥嫌失他善福○三千威仪经云。出家所作事务有三。一坐禅。二诵经。三劝化。众事若具足三事。是应出家人法。若不行者是徒生徒死。惟有受罪之因○观佛三昧经云。比丘常行四法。一昼夜六时说罪忏悔。二常修念佛。不诳众生。三修六和敬心。不恚慢。四具修六念。如救头燃(六念者。念佛。念法。念僧。念戒。念施。念天也。出深功德经云。此六念法。是菩提心生。菩提法故)○超日明经云。比丘有四法一常念如来。立佛形像。二闻经深义。则信奉行。三虽不见佛。晓了本无。四知十方佛则一法身</p>
<p>佛留福荫末世弟子　佛藏经云。出家者。当一心行道。随顺法行。勿念衣食有所须者。如来白毫相光功德。百千万亿分中。留一分供诸末世。弟子亦不能穷尽○菩萨本行经云。佛自摩竭国。往毗舍离两国。人及诸天龙神共献佛三千宝盖。佛受二千九百九十九盖唯一盖不受。佛言持用覆护后世弟子。令得供养</p>
<p>　　师资</p>
<p>师　模范也。周礼师氏注云。教以道之称也○指归曰。自具福行。有化他之相○周礼云。为人之长。训物之规名师长○宝积论云。师长者。若能助益长秀圣者○律云。和尚于弟子。当生儿想。弟子于和尚。当如父想。又称师父(白虎通云父矩也。以法教子故)。师有二种。一亲教师。即是依之出家。授经剃发之者。毗柰耶。亦云。亲教二依止师即是依之禀受三藏学者(但是依学一切事业乃至一日皆得称师)○五百问云。临坛诸僧。皆得呼为师否。答无此理。不从受法。尽不得称师</p>
<p>和尚　指归云。郁波弟耶。此云常近此受持○(发正)记云。优婆陀诃此云依学○毗奈耶云。邬波陀耶。此云亲教由能教离出世业故。称受业和尚○什法师云。梵语和尚此名力生○舍利弗问经云。夫出家者。舍其父母生死之家。入法门中。受微妙法。盖师之力。生长法身。出功德财。养智慧命。功莫大焉○萨婆多律摄云。有二邬波陀耶一初与出家二为受近圆(此即坛上和尚也四分云同和尚)○毗婆沙论云。和尚有四种。一有法无衣食二有衣食无法。三有法有衣食。四无法无衣食</p>
<p>师问来出家者　僧祇律云。新欲出家者。不得便说乐事。应说一食一住。少食少饮。多觉少眠。应问彼言汝能否。或答能。方可受之</p>
<p>律不许度者　僧祇律云。有年八十九十太老七十。卧起须人。俱不听度○五分律云。一切残疾恶状貌毁辱。佛法者皆不得度圣朝有编敕违碍者为师宜慎之</p>
<p>以貌择师　律云。时跋难陀在众。仪貌昂藏。舍利弗形容短小。有外道欲出家。窃作是念。此小比丘智慧尚尔。况堂堂者乎乃投跋难陀出家受戒后问师经律论。悉不能通。外道却言佛法浅近。嫌诸比丘。反归本道</p>
<p>资　指归云。资者取法。助发已身行解故○伯阳云。不善人善人之资</p>
<p>小师　寄归传云。铎曷攞唐言小师(受戒十夏已前。西天皆弥小师)。毗柰耶云。难陀比丘呼十七众比丘为小师(此盖轻呼之也)。亦通沙门之谦称也。昔高僧名僧导。为沙弥时。睿法师见而异之问曰。君于佛法且欲何为导。对曰。愿为法师作都讲。睿语曰。君当为万人法主。岂可对扬小师乎</p>
<p>弟子　求法传云。梵云室洒。此云所教。旧云弟子○南山钞云。学在我后。名之弟。解从我生。名之子。即因学者以父兄事师。得称弟子。又云徒弟。谓门徒弟子略之也(司马彪曰徒弟子也)</p>
<p>度恶弟子　优婆塞戒经云。宁受恶戒一日中断无量命根。终不畜养弊恶弟子。不能调伏。何以故。是恶律仪殃齐(去声)自身。畜恶弟子。不能教诲。乃令无量人作恶。能谤无量善妙之法○菩萨善戒经云。度恶弟子。则破坏法故名魔弟子。计此罪愆得不慎之</p>
<p>师资相摄　师。以财法定惠。自摄摄他。住持不失资。以供养谏诤。亦是相摄○南山钞云。佛法增益广大。实由师资相摄互相敦遇。财法两济日益业深行久德固皆赖矣。比真教陵迟。惠风掩扇。俗怀悔慢。道出非法。并由师无率诱之心。资阙奉行之志。二彼相舍。妄流鄙境。欲令道光。焉可得乎(举要言之)</p>
<p>师念弟子　僧祇律云。师。应作是念。当使因我度故。修诸善法。得其道果○长阿含经云。师长以五事视弟子。一顺法调御二诲其未闻。三随其所闻令善义解。四示其善友。五尽已所知诲授不吝○庄严论云。一度令出家。二与其受戒。三禁断诸恶。四摄持以财。五教授以法</p>
<p>弟子事师　摄大乘论云。始终承奉不相离异名事○四分律云。弟子看和尚当具四心。一亲爱。二敬顺。三畏难。四尊重侍养承接。如臣子之事君父。如是展转相敬重赡视能令正法久住。增益广大○尸迦越经云。弟子事师有五事。一当敬难之。二当知其恩。三所教随之。四思念不厌。五当从后称誉○长阿含经云。夫为弟子当以五事敬事师长。一给侍所须。二礼敬供养。三尊重戴仰。四师教诲敬顺无违。五从师闻法善持不忘○毗奈耶第三十五卷。佛为高胜比丘说事师法。略云。凡为弟子于师主处常怀恭敬。有畏惧心。不为名闻不求利养。当须早起亲问师之四大安隐。起居轻利除小便器。每于半月观晒床席若不依师得越法罪(好广知者自检读之)○毗奈耶云。弟子门人才见师时即须起立若见亲教即舍依止(言见亲教舍依止者谓弟子在一处侍禀学师次忽受业师来即舍禀受来侍立受业师左右也)</p>
<p>教诃弟子　菩萨善戒经云为师不能教诃弟子。则破佛法当堕地狱○毗奈耶云。弟子有五事。方可教诃。一不信。二懈怠。三恶口。四情无羞耻。五近恶知识。佛言但五法有一。皆须教诃。比丘问佛。如何教诃。有五法。一不共语。二不教授。三不同受用。四遮其善事不与依止。五不与同房</p>
<p>童子　智度论云。梵语鸠摩罗伽。秦言童子○寄归传云。白衣诣苾刍所。专诵佛典。求落发。号童子。西天出家国无制止但投师允可即和僧剃发即无童子行者之属今经中呼文殊善财宝积月光等诸大菩萨为童子者。即非稚齿。如智论云。如文殊师利十力四无所畏等。悉具佛事故住鸠摩罗伽地。又云若菩萨从初发心断淫欲。乃至菩提是名童子。今就此方释之释名曰儿。年十五曰童。童独也。自七岁止十五皆称童子。谓太和未散故</p>
<p>度小儿缘起　僧祇律云。佛住舍卫国。阿难有一知识。合门疫死。唯有一小儿在。阿难行过。小儿随后唤。阿难不闻。为世人讥云。沙门他有强亲。今见孤遗不顾。小儿随入祇园。阿难白佛。此小儿得度否。佛言汝作何心度。答慈愍心。佛言得度(度此小儿。亦不作童子。便剃发号。驱鸟沙弥)</p>
<p>行者　善见律云。有善男子。欲求出家。未得衣钵。欲依寺中住者名。畔头波罗沙(未见译语)今详。若此方行者也。经中。多呼修行人。为行者。行是所修二种行也。者即五蕴假者。是能修行之人也。凡十六岁已上。应呼行者。谓男生八岁毁齿。十六阳气全。以其有意乐信忍。修净梵行故。自晋时已有此人。如东林远大师下有辟蛇行者</p>
<p>　　剃发</p>
<p>祠部牒　此牒。自尚书省祠部司出。故称祠部。按僧史略云。唐会要曰。则天延载元年五月十五日。敕天下僧尼。隶祠部。此为始也。义取其善禳恶福解灾也○续会要云。天宝六年五月。制所度僧尼。仍令祠部。给牒。此为始也</p>
<p>剃发　律云。毁其形好。剃除须发。俾即发先业。使异余出家者○因果经云。过去诸佛。为成就无上菩提故。舍饰好。剃须发。即发愿言。今落发故。愿与一切众生断除烦恼。及以习障(此悉达太子。剃发之时言也)</p>
<p>周罗发　即今亲教和尚。最后为剃顶上发也。梵语周罗。此云小结。且三界九地。烦恼见修。所断有八十一品。即第九地末品烦恼。名小结。微细难除。今此顶发。喻彼烦恼。九十六种外道。皆不能尽除。唯佛弟子能断故。亲教师最后剃者。表为除残结。令出三界故</p>
<p>父母拜　南山钞十二卷。法苑二十二卷。皆云。剃发了。礼绕三宝。拜谢大众。及二师已。然后在末座坐。父母诸亲。皆为作礼拜。贺悦其道意。此亦如儒礼冠义曰。冠者。礼之始也。凡冠日。见母母拜。见兄兄拜之。注云。以其成人而为礼。今人子出家事佛剃发为礼之始也。父母设拜。以其出世而为礼。抑又拜其法服戒体故也。亦是远袭我佛之家风也。谨按根本毗柰耶律云。佛父净饭王闻太子已成佛。在室罗伐城竹林精舍。王乃裁书遣使。往请归国许之。王敕群臣曰。一切义成将归乡。可修饰城隍。庄严道路。于屈路陀林。造一精舍。尔时世尊作是念。若我徒行入城。诸释必起慢心。应以神变入城。即共诸声闻。涌在虚空。现诸神变。将近城摄诸神通。唯佛去地一人许。凌虚而行。民庶驰观。各相谓言。为父礼子耶。为子礼父耶。时净饭王见太子仪相非世。乃头面礼足。时诸臣民情。俱不忍共言。云何尊父礼子之足耶。王曰。汝等不应作是念。当初太子生时。无人扶持。四方各行七步。于尔时我便礼其足。后于剡部树下坐。日已过午。诸树影东。唯剡部树影不移。荫太子身。我又礼其足。今当第三礼也。尔时世尊就座坐。父王复礼佛足。对面而坐。告大众曰。此是第四礼子足也。自后日来即礼○本起经云。父王头面礼佛足者。一者敬道。二者爱子故(今剃发后。父母拜贺。亦此二缘也)○摩耶经云。尔时摩耶夫人(即佛母也)长跪佛前。五体投地。说偈云。稽首头面礼。无上大法王(此父母拜缘略引为证今国家有制。慎勿违之。五分律。佛言非我所制。余方为清净者不得不行。此谓王法不得不依也。○萨婆多论云。比丘违王制者犯突吉罗罪)</p>
<p>沙弥　此始落发后之称谓也。梵音讹也此译为息慈。谓安息在慈悲之地故。又此人息世染之情。以慈济群生故。又云。初入佛法。多存俗情故。须息恶行慈也○大毗婆沙论云。室利摩拏洛迦唐言勤策男。谓此人离四性罪。六遮罪。勤自策励不犯令清净故○寄归传云。室罗末尼罗。唐。言求寂。夫称寂者。即涅槃也。言此人出烦恼家。求趣涅槃故</p>
<p>才剃发便授十戒　寄归传云。西国出家具有圣制。诸有发心出家者。师乃问诸难事。难事既无许之摄受。或经旬月。令其解息。师乃为授五戒。方名邬波索迦。此是创入佛法之基。七众所摄也。师次为办缦条僧脚崎下裙滤罗钵等。方请阿遮梨为剃发师亲为着下裙。次与上衣令顶戴受着已授与钵器授十戒。此名室罗末尼罗。方成应法。为五众摄。堪消施利。若恐其十戒毁破。大戒。不成此则妄负求寂之名。既不合消常住受施。负债何疑。应依教而为济度</p>
<p>三品沙弥　僧祇律云。佛制年不满十五。不应作沙弥。后在迦维卫国。阿难有亲里二小儿孤露阿难养育之。佛问何不出家。阿难白佛言佛制不许度。佛问是二小儿。能驱食上乌未答能。佛言听作驱乌沙弥。最下七岁。至年十三者。皆名驱乌沙弥。若年十四。至十九名应法沙弥(今呼沙弥为法公也)若年二十已上。皆号名字沙弥</p>
<p>沙弥亦名比丘　善见律云。如有檀越来。请比丘沙弥虽未具戒。亦入比丘数。是为名字比丘○涅槃经云。譬如幼年。初得出家。虽未受具。即堕僧数○四分律云。从大比丘。下次第与沙弥房舍卧具。若利养随次与之</p>
<p>沙弥行　毗尼母论云。沙弥应知惭愧。善住事师。法中不应懈怠放恣。当自慎身口卑己敬人。常乐持戒。莫乐调戏。不应自恃才力。复莫轻躁。应知羞耻。不说无定乱言。惟庠序合理。知净不净。常逐二师。读诵经法。一切众中。若有所作。皆不得违○五百问经云。沙弥诈称大道人。受比丘一拜。是名贼住○有沙弥七十二威仪经一卷。在传字函。好善有请检读之</p>
<p>　　法衣</p>
<p>衣　释名曰。服上曰衣。衣依也。所依以庇寒暑也。左传曰。衣身之章也。白虎通曰。衣者隐也。所以隐形也。文子曰。衣足以盖形。以御风寒也。西天出家者衣。律有制度。应法而作。故曰法衣(西天一切帛未剪者皆呼为衣)</p>
<p>二衣　谓听制二衣也○瑜伽论问云。何开听谓佛于毗奈耶中。开许一切能无染污。现所受用资生因缘。云何制止。谓佛于毗奈耶中。制止一切自性罪法。违无罪法故(向下听制篇义同此也。谓律中佛有听衣。制衣故云二衣也)</p>
<p>三衣　盖法衣有三也。一僧伽梨(即大衣也)。二郁多罗僧(即七条也)三安陀会(即五条也。此是三衣也。若呼七条。偏衫。裙。为三衣者。误之也)。慧上菩萨经云。五条名中着衣。七条名上衣。大衣名众集时衣○四分律云。应作安陀会。儭体衣。郁多罗僧。僧伽梨。入聚落着○增辉记云。三衣之名。无正翻译。皆从人强名之也。谓。见安陀会。有五幅。便唤作五条。见郁多罗僧有七幅。便呼为七条。见大衣条数多。故名杂碎衣也。夫大衣者。三衣中主。最为殊胜故。若从用名。入王宫时入聚落时衣也。七条名中价衣。谓不贵大衣不贱五条故。若从用名入众衣也。五条名下衣。谓在七条下故。若从用名园中行道杂作衣也(园即寺院)○杂阿含经云。修四无量者。并剃除须发服三法衣○僧祇律云。三衣者贤圣沙门之摽帜也○四分律云。三世如来。并着如是衣○智度论云。佛弟子。住于中道。故着三衣○萨婆多论云。欲现未曾有法故。九十六种外道无此三名。为异外道故。着三衣○华严经云。为舍离三毒故○戒坛经云五条断贪。身业也。七条断嗔。口业也。大衣断痴。心业也。○增辉记问云。何不增四。咸二。惟三也。答三奇数属阳。阳能生万物。今制三衣。表生万善。取益物之义也</p>
<p>统名　袈裟者。盖从色彰称也。梵音具云迦罗沙曳。此云不正色○四分律云。一切上色衣不得畜。当坏作迦沙色。今略梵语也又名坏色○业疏云。本作迦沙。至梁葛洪撰字苑下方添衣。言道服也</p>
<p>别名　大集经云。袈裟名离染服○贤愚经云出世服○如幻三昧经云。无垢衣。又名忍辱铠。又名莲华衣。谓不为欲泥染故。又名幢相谓不为邪所倾故。又名田相衣。谓不为见者生恶故。又名消瘦衣。谓着此衣烦恼消瘦故。又名离尘服。去秽衣。又名振越</p>
<p>大衣有三品九种　萨娑多论云。僧伽梨有三品。自九条。十一条。十三条名下品衣。皆两长一短作。十五条。十七条。十九条。名中品衣。皆三长一短作。二十一条。二十三条。二十五条。名上品衣。皆四长一短作○增辉记问。七条何品摄。答下品摄。以两长一短作故(律中三衣。各有广长肘量既佛言度身而衣更不录也)</p>
<p>五部衣色　舍利弗问经云。摩诃僧祇部。勤学众经。宣讲真义。以处本居中。应着黄色衣。昙无德部。通达理味。开导利益。表发殊胜。应着赤色衣。萨婆多部。博通敏达。以导法化。应着皂色衣。迦叶弥部。精勤勇猛。摄护众生。应着木兰衣。弥沙塞部。禅思入微。究畅幽密。应着青色衣(谨按四分律云上色衣不得畜。当坏作迦沙色。今昙无德部。即四分所宗自着赤衣。是南方正色。与诸部皆竞违佛制。今试论之。以累见天竺来僧衣色证知皆似色也应是译人以坏色难名。故托指青黄赤皂等)</p>
<p>问五部衣得取次着否　答舍利弗问经云。有比丘罗旬。以薄福故。乞食不得。后以五部衣。更互着之。便得大饮食。故佛言我法出家。纯服弊帛。因罗旬故。听受种种衣</p>
<p>紫衣　此非五部衣色。乃是国朝赐沙门故今尚之。僧史略云。按唐书。则天朝有僧法朗等九人。重译大云经毕。并赐紫袈裟。银龟袋。此赐衣之始也。自后诸代皆行此赐。至大宋太平兴国初。许四海僧入殿庭。乞比试三学。下开封府。差僧证经律论义。十条全通。乃赐紫衣。号为手表僧。以其面手进表也。寻因功德使奏。今天下一家。不须手表求选敕依自此每遇　皇帝诞节。亲王宰辅。节度下至正刺史。得上表荐所知僧道紫衣惟两街僧录所荐得入内是日授门下牒。给紫衣。四事。谓之帘前紫。此最荣观也。然此衣。以国恩故得着。极不容易。皆形相分。按东观奏记云。大中年。大安国寺僧修会能诗应制。才思清拔。一日闻帝乞紫衣。帝曰。不于汝怪但观汝相有阙未赐也。及赐着归寺。忽暴病而卒。近代亦屡有此人焉</p>
<p>染色　律有三种坏色。谓。青。黑。木兰。钞云青谓铜青。黑谓杂泥(即沟渎中泥)。木兰即树皮(此说坏新衣之色也。今云。染色亦无出此三也。今详禅僧多着墨黪衣若深色者。可是律中皂黑衣摄缘用墨靛与杂泥不远故若淡而青白者可是律中青衣摄以用铜青板缘杂墨染故)</p>
<p>物体　准律有十种。不越布绢紬三也。须是厚熟致(密也)者○五百问经云。三衣得用生绢作否答一切生物但不现身者得(律中遮此经开)</p>
<p>田相缘起　僧祇律云。佛住王舍城。帝释石窟前经行。见稻田畦畔分明。语阿难言。过去诸佛衣相如是。从今依此作衣相○增辉记云。田畦贮水。生长嘉苗。以养形命。法衣之田。润以四利之水。增其三善之苗。以养法身慧命也</p>
<p>作法　毗奈耶云。僧伽梨。得两重作(义净云。僧伽胘。唐言重复衣)。若三重作者。得恶作罪(自九条至二十五条。得用物夹作)○四分律云。大衣七条。要割截作。若五条。得襵叶作○准律。大衣服五日成。七条四日。成。五条二日成。限日不成。尼犯堕。比丘犯突吉罗罪。非本工故○(僧祇)律云。若作衣余人助作。恐限日不成。应粗行针。急成竟受持。后更细刺○南山大师章服仪云。诸律成衣。随其丰俭。先其本制。如僧伽梨。欲创裁者。二十五条。财少以次减之。乃至九条七条。又不足乃缦作又云。今有情缠嗜好。自迷针缕。动必资人。但论刺作之纤媚。不计工价之高下。或有雇缝之直。倍于衣价履历荒孀。讥过斯负(抄略不次)</p>
<p>明孔　三衣叶上不刺合处。谓之明孔。有云若田畦入水之窦。按根本百一羯磨。净三藏云。西国三衣。并皆刺合。唯东夏开而不缝。详观律检。实无开法</p>
<p>缦衣　梵音钵吒。唐言缦条。即是一幅[疊*毛]量以。三衣等。但无田相者是(西国[疊*毛]幅只阔故)。自佛法至汉。涉一百八十七年。凡出家者。未识割截法只着此衣</p>
<p>贴相　此法自缦条起也。十诵律云比丘居山野。许着缦条衣。不许着入聚落。应于衣上。贴作田相。又云。比丘贫少衣。不能割截应于衣上安贴。若五七九条。若过十五条等</p>
<p>纳衣　又名五纳衣。谓衣有五种故。十诵律云。一有施主衣。二无施主衣。三往还衣(酉夭人亡衣属以衣赠送至林却取施僧)四死人衣。五粪扫衣。此自有五种。一道路弃衣(脱厄衣也)二粪扫处衣。三河边弃衣。四蚁穿破衣。五破碎衣。又有五种。一火烧衣。二水渍衣。三鼠咬衣。四午嚼衣。五奶母弃衣。已上衣。天竺人讳忌故。弃之以不任用义同粪扫故。共纳成衣。名粪扫衣也。律云。一切上色不得直用。并须染作迦沙色。今言毳者即是细毛为衣也○智度论云。佛意欲令弟子随顺道行。舍世乐故。赞十二头陀。如初度五比丘。白佛当着何等衣。佛言应着纳衣○十诵云。若纳衣不贴田相。不诈披入聚落○此衣有十利。一在粗衣数。二少所求索。三随意可坐。四随意可卧。五浣濯易。六少虫禳。七染易。八难坏。九更不余衣十不失求道。又云。体是贱物离自贪故。不为盗所贪。常得资身故。少欲者须济形苦故上士着之</p>
<p>着衣功过　佛告阿难。衣有二种。谓可亲。不可亲若着好衣。益其道心。此可亲。若损道心。此不可亲。是故。或从好衣得道。或从弊衣得道。所悟在心。不拘形服○智度论云。佛言从今日。若有比丘。一心求涅槃。背舍世间者。我听着价直十万两金衣。食百味食</p>
<p>袈裟五种功德　悲华经云。佛于宝藏佛前。发愿成佛时。袈裟有五种功德。一入我法中。犯重邪见等。于一念中。敬心尊重。必于三乘受记。二天龙人鬼。若能敬此袈裟少分。即得三乘不退。若有鬼神诸人。得袈裟乃至四寸。饮食充足。四若众生共相违背。念袈裟力寻生悲心。五若持此少分。恭敬尊重。常得胜他</p>
<p>八法信重　经云。袈裟圣人表式。随顺寂灭行。慈悲心。离欲者之所应服。是故。出家者身披袈裟若未得沙门果者应以八法敬重。何等八法。应起塔想。寂灭想慈悲想。如佛想。惭愧想。令我来世离贪恚痴。具沙门想</p>
<p>受持衣法　毗奈耶云僧伽肱(大衣)是衣中主。是故不得随处着用若入聚落时。乞食时。随啖食时。入众时。礼制底时。听法时。礼拜二师及礼同梵行者时。皆可披大衣。若嗢多罗僧(七条)。应于净处着及诸作业(业谓习诵等事)。若安咀婆娑(五条)。任于何处随意着用无犯○五百问云。若无中衣(七条)。得着大衣上讲礼拜。五条亦得着入众食礼拜等○十诵律云。着大衣不得摙石土木草及扫地。敷坐卧具不得脚踏不得曳地。若去村远。即叠于肩上。近村有池。汪即洗手足。无水。以草水叶拭尘土。然后着衣</p>
<p>背着袈裟　即是以表为里易前归后也。北僧多如此○五分律云。佛言若出村入村若草木勾衣破风土污坌入叶中(叶即衣相)恐曰曝坏衣色听为护衣故聚落外翻着袈裟若衣易坏听颠倒着衣。上下安钩纽</p>
<p>钩纽　僧祇云。纽绁集要云。前面为钩。背上名纽。先无此物。因佛制尼师坛。安左臂衣下。则肩上无镇衣。不整齐。乞食时被风吹落。佛遂许安钩纽。佛制一切金银宝物。不得安钩纽上。惟许牙骨香木之属</p>
<p>披袒　(祖即肉祖)舍利弗问经云。于何时披袒(披即通覆两肩。祖即偏露右臂)。佛言。随供食时。应偏袒。以便作事故。作福田时。应覆两肩现福田相故(记云。随供养者。如见佛。礼佛。问许三师。入众等时也。作福田者。谓计齐坐禅。诵经。入聚落。树下坐时。使人见田相端严故。若对佛通披者。五百生堕铁甲地狱)</p>
<p>作益　僧祇云。僧尼有戒德者。若俗人求破袈裟段。欲禳灾者。听与小片</p>
<p>偏衫　古僧依律制。只有僧祇支(此名覆膞。亦名掩腋衣)此长覆左膞及掩右掖盖儭三衣故即天竺之仪也。竺道袒魏录云。魏宫人见僧袒一肘不以为善。乃作偏袒缝于僧祇支上相从因名偏衫(今开脊接领者盖遗魏制也)</p>
<p>裙　此方之名周文王制也○西域记云。泥缚些那。唐言裙(些字桑个切)○根本百一羯磨云。梵语泥伐散那。唐言裙○诸律旧译。或云涅槃(僧或云泥)洹僧或译为内衣。或云圌衣(圌音舡。即贮米圆器似圌而无盖○盖取圆义)</p>
<p>坐具　梵云尼师坛。此云随坐衣○根本毗奈耶云。尼师但那。唐言坐具。净法师注云。文言坐具。此乃敷具。坐卧皆得。佛制者。本为儭替卧具。恐有所损。不拟余用也○五分律云。为护身护衣护僧床褥故。着生具○僧祇云。若在道行。得长叠中叠安衣囊中。至本处当敷而坐。律应量作。长佛二[攗-鹿+(牙*牙)]手。广一[攗-鹿+(牙*牙)]手半(佛一[攗-鹿+(牙*牙)]手长二尺四寸。此合长四尺八寸。广三尺六寸)○律云更增者。即向四边各益。如今坐具。四缘有贴。即象也。不许单作。若新物作。当用故物贴中盖坏其好也。若自无故物。又无求处。不贴无过。记云。佛先许安左肩上镇衣。因有外道。问一比丘曰。汝肩上片布。何名何用。比丘答云。名尼师坛。是坐具。又问汝所披衣。何名。有何功德。答。忍辱衣。三宝之相。上制夭魔。下降外道。又问。此衣既有是功德可贵岂得以所坐之布居其上。若汝自为。师何不教。若师教者。此法不足可尊。比丘白佛。佛因制移安左臂衣下(衣即三衣也。以此证是。触不得净用)。戒坛图经云。尼师坛。如塔之有基。汝今受戒。即身是五分法身之塔。良由五分法身因戒生故</p>
<p>络子　或呼挂子。盖此先辈僧创之。后僧效之。又亡衣名。见挂络在身故。因之称也。今南方禅僧。一切作务皆服。以相不如法。诸律无名。几为讲流非之。予因读根本百一羯磨第十卷云。五条有三品。上者竖三肘。广五肘。下者减半。二内名中。又佛言。安陀会有二种。一者竖三肘。广五肘。二者竖二肘。横四肘。此谓守持衣。最后之量限。盖三轮(上盖脐下掩膝)因详颇详颇是今络子之量也。若作之。但五幅。一长一短。或襵或贴。呼安陀会。即免谤。一切处着。合律无过。实胜空身矣(今详律言肘但用自肘盖度身而衣也。若用尺八之肘者下文即无臂短不及之言也)</p>
<p>袜　钞云。袜亦是衣○四分律云。寒听着袜(古今注云。自三代及秦皆着角袜。以带结至踝。洎魏文乃。更其样释名曰。袜未也。在脚未也。崔驷铭曰。建子之月。助养和气)○五分律云。外道问衣。比丘不知。乃被讥曰。沙门有何奇特。尚不知衣相。云何知心。故于前文。委细注释尔</p>
<p>　　戒法</p>
<p>戒　智度论云。梵语尸罗。秦言性善○古师云尸罗。此云戒以止过防非为义○增辉记云。戒者警也。警策三业。远离缘非也○优婆塞戒经云。戒者名制。能制一切不善法故○菩萨资粮论云。尸罗者。清凉义。离心热恼故。安隐义。能为他世乐因故。安静义。能建立止观故。寂灭义。得涅槃乐因故</p>
<p>二戒　毗尼母云。戒有二种。一出世间戒。二世间戒。此世间戒。能为出世戒作因故。云最胜。又云一依身口戒。二依心戒因依身口戒得依心戒故</p>
<p>三戒　一在家戒(即八戒)。二出家戒(即别解脱戒)。三道俗共戒(五戒五聚戒)</p>
<p>二归戒　五分律云。初佛成道为二贾客及女人须阇陀。并五比丘。皆受二归缘。未有僧故(此就小乘别体住持三宝说也)</p>
<p>三归戒　五分云。佛于鹿苑度五俱邻人间已有六罗汉故。次为耶舍父母最先授三归依也释云。归者趣也。依者投也○萨婆多云。以三宝为所归境欲令救护不得侵凌故○显宗论云。救济义。以归依彼。能息无边生死苦轮大怖畏故○毗尼母云。有五种三归。一翻邪。二五戒。三八戒。四十戒。五具足戒○萨婆多论问云。若不受三归依者。得受五戒否。答不得。要先受三归。方得五戒○阿含经云。于受归戒前先须忏悔。然后受三归。正是戒体后三结示戒所归○优婆塞戒经云。长者善生白佛言。先说有来乞戒者。先教三归。后施与戒云何。佛言为破诸苦断烦恼受于无上寂灭之乐。以是因缘。先受归依也。云何三归。夫佛为能说坏烦恼因得正解也。法是坏烦恼因真实解也。僧者禀受破烦恼因得正解也○希有校量功德经。云若三千大千世界满中如来如稻麻竹苇。若人四事供养。满二万岁。诸佛灭后。各起宝塔复以香华种种供养。其福虽多。不如有人以淳净心。归依佛法僧三宝。所得功德</p>
<p>五戒　谓戒有五也。一不杀。二不偷盗。三不邪淫(在家人受。则云邪淫。若出家人受。则云离非梵行缘。一切都断故)。四不妄语。五不饮酒(前四是性戒。后一是遮戒)○法苑珠林八十八云。夫世俗所尚。仁。义。礼。智。信也。含识所资。杀。盗。淫。妄。酒也。道俗相乖渐教通也。故本于仁者则不杀。奉于义者则不盗。执于礼者则不淫。守于信者则不妄。师于智者则不饮酒。斯盖接化于一时也。正法内训必始乎因。因者即前五过也。此则在乎实法。指事直言。不假饰辞。托名现意。如斯而修不期果而果证。不羡乐而乐彰。若略近而望远。弃小而保大。则无所归趣矣。今见奉持不杀者。不求仁而仁着。不盗者。不忻义而义敷。不淫者。不祈礼而礼立。不妄者。不慕信而信扬。不饮酒者。不行智而智明可谓振纲提纲。复何功以加之○费长房撰隋开皇三宝录。引宋典云。文帝元嘉年中。问侍中何尚之曰。范泰谢灵运等。皆云。六经本是济俗。若性灵真要。则以佛经为指南。如其率土之滨。皆纯此化。朕以坐致太平矣。何尚之。答曰。臣闻渡江已来。王遵周顗宰辅之冠盖。王蒙谢尚人伦之羽仪。郄超王谧王坦王恭或号绝伦。或称独步。谢敷。戴逵。范汪。孙绰。皆致心于天人之际。靡非时俊清净之士。皆谓释氏之教。无所不可何者百家之乡。十人持五戒。则十人淳谨。百人修十善。则百人和睦。传此风教。遍于守内。则仁人百万矣。夫能行一善则去一恶。去一恶则息一刑。一刑息于家。则百刑息于国。则陛下言坐致太平是也○大毗婆沙论云。此五戒名学处。是近事者所应学故。又名学迹。若有游此。便升无上智慧殿故。又名学路。此为径路。一切律仪。妙行善法。皆得转故。又名学本。诸所应学。此为本故○大庄严经名五大施弥勒问经论云。五戒名大施者。谓以摄取无量众生故。成就无量众生乐故。以能增长种种功德故</p>
<p>八戒　即前五戒。第六不坐高广大床。七不着华鬘璎。珞不用香油涂身熏衣。八不自歌舞。不得辄往观听九不过中食(此戒俗人受。从今旦至明旦不犯为要期也)此八戒。名八关斋戒。言关者闭也禁也。谓禁闭八罪不犯故○毗婆沙论云。夫斋者以过中不食为体。以八事助成斋体。共相支持名八支斋法。是故言八。不言九也○文殊问经云。世间菩萨戒。八戒是乎○菩萨处胎经云。八关斋戒者。是诸佛父母也○毗婆沙论云。八戒名近住谓近罗汉住。故又名长养。谓长养薄少善根。有情。令其善根。增多故。如第六戒云。不坐高广大床者。阿含经云。床梐下足。高尺六非高也。阔四尺非广也。长八尺非大也。但过此量者。名高广大床也。僧祇律云。有二种。一高大名高。二妙好名高。又八种谓金银牙角辟支罗汉及僧床等(前纳体贵后纳人胜)○问俗人受此戒者。着何服饰。答婆沙云。着常所受用衣服皆得。问此人何众摄。答报恩经云。以无终身戒。不名优婆塞但名中间人(谓在七众下。不受戒俗人上也。名中间人)又名近住○顺正理论云。前四是尸罗支。由此离性罪故。次一是不放逸支。谓若饮酒心。则放逸必无能护诸支故。后后是森约支。谓防憍逸随顺厌心。能证律仪故。名八支戒</p>
<p>十戒　有二种。一沙弥十戒。僧祇律云。一离杀生。二离不与取。三离非梵行。四离妄语。五离饮酒。六离处高广大床。七离着华鬘璎珞涂身熏衣。八离作歌舞及往观听蓄种种乐器。九离蓄金银钱宝。十离非时食○二菩萨十戒者加前五戒。六不自赞毁他。七不说在家出家菩萨过失。八不贪。九不嗔。十不谤三宝(此十戒名无尽戒者。婆沙云。菩萨尸罗无我我所离一切所得灭诸戏论故名无尽)</p>
<p>三聚戒　即大乘菩萨戒也。一摄律仪戒。谓恶无不离。起证道行。是断德因。修成法身(此戒止是持作是犯)。二摄善法戒。谓善无不积。即身口意善。及开思修三慧。十波罗蜜。八万四千助道行等。是智德因。修成报身果(此戒作是持止是犯)。三摄众生戒。又名饶益有情戒。谓生无不度。起不住道。是恩德因修成化身果(此戒。作是持。止是犯)庄严论云。初一戒。以禁防为体后二戒。以勤勇为体</p>
<p>受菩萨戒有五利　梵网经偈云。明人忍慧强能持如是法。未成佛道间。安获五种利。一者十方佛。愍念常守护。二者命终时正见心观喜。三者生生处。为诸菩萨友。四者功德聚。戒度悉成就。五者今后世。性戒福慧满</p>
<p>具足戒　即出家二众所受戒也。何名具足。决定藏论云。比丘戒四分义摄。一者受具足谓白四羯磨。二随具足。谓从此向后。随一一戒。常持覆护故。三护他心具足。谓比丘一分威仪具足名护他心。四具足守戒。谓于小罪见畏不犯。若有犯者。悉皆发露故。此具足戒有六聚。比丘二百五十条。尼三百五十条。次释如左</p>
<p>五篇名　一波罗夷(比丘四尼八)二僧伽婆尸沙(比丘十三。尼十七)三波逸提(比丘一百二十。尼二百八)四提舍尼(比丘四尼八)五突吉罗(比丘并尼各一百)六不定七灭诤</p>
<p>七聚　加上五篇第六偷兰遮第七恶说</p>
<p>六聚　增辉记云。若正结罪名。能招当果。即五篇太少。不说偷兰。七聚太多。剩于恶说。以恶说同吉罗忏罪。感果同故。今于五中添偷兰遮。七中除恶说止有六矣</p>
<p>波罗提木叉　华言别解脱言解脱者。即戒所感果也。记云。道戒名解脱者。即七支。无表思也。由断惑得名故。若事戒名解脱者。即僧尼受戒随对杀等事不作别别无因别别无果。故名别别解脱○毗尼母云。波罗提木叉者。最胜义。诸善之本。以戒为根。诸善得生故</p>
<p>制戒十益二意　僧祇律云。舍利弗白佛言。有几利益。为弟子制戒。佛言有十利益。一摄僧故。二极摄僧故。三令僧安乐故。四折伏无羞人故。五有惭愧者。得安隐住持故。六不信者令得信故。七正信者增益故。八于现法中。得漏尽故。九未生诸漏令不生故。十正法得久住。为诸天人开甘露门故○摄大乘论云。如来制戒。有二意。一为声闻自度故。二为菩萨自度度他故</p>
<p>受戒次第　报恩经优波离问佛云。若不受五戒十戒。直受具足戒得否。佛言一时得三种戒。又问若尔。何须次第。先受五戒。次受十戒。后受具戒耶。佛言染习佛法。必须次第。谓先受五戒。以自调伏。信乐渐益。次受十戒。善根转深。后受具戒坚固难退。如游大海。渐渐深入。入佛法海。亦复如是</p>
<p>得戒　婆沙论云。问别解脱戒。由何心得。答曰普于一切有情起善意乐无损害心得</p>
<p>熏戒种子　大小乘宗。计各一义。且小乘宗经部云。受戒时。有四种思。一审虑思。二决定思。此二思是意业。内自思惟。审决起增上愿心故。三动身思。是身业。谓处跪等。四发语思。则陈辞等。此二思。能发于色。至羯磨竟(羯磨华辨事百论云。谓辨事道法。有成济故)。于审决二思上。熏成心种子。于动发二思上。熏成色种子。通于四思上。熏成色心种子(思者业也。有能招感当来果之功用故正法念处经云。思为胜戒。因种子即因义也。又云。思胜故其果则大)次大乘宗者。有三思。一审虑思。二决定思。三发起胜思。此三思皆属心业。前二是加行。后一是根本。此发起胜思具增上殊胜故。即于此思上熏成种子。以防恶发善。功能为体○熏义者。显识论云。譬如烧香熏衣。香体灭而香气在衣。此香不可言有体灭故。不可言无。香气在衣故○种子义论云。此相续变异能感未来果报。是种子义。若相续无变异。若变异无相续。俱非种子。但相续变异。不相离故。成种子</p>
<p>戒体　又名苾刍性。梵语三跋罗。俱舍明了等论皆译为护。即是无表思(思即是第六识相应善思也。又名无表色。有止恶防非功能。故云护)○金刚钞云。出戒体有三。初克性出体。即无表思一法也。通种子现行。次相应出体者。即同时二十二法。皆有防恶发善功能故(二十二法者。谓。遍行五。一触。二作意。三受。四想。五思别境有五。一欲。二胜解。三念。四定。五惠。善有十一。谓一信。二精进。三惭。四愧。五无贪。六无嗔。七无痴。八轻安。九不放逸。十行舍。十一不害。并同时心王即意识也)。后眷属出体者。即身口意三善业也○摄论云。菩萨戒。以身口心三业为体。声闻戒以身口二善业为体</p>
<p>比丘称良福田　报恩经云。众僧者。出三界之福田。谓比丘具有戒体。戒为万善之根。是故世人归信供养种福。如沃坏之田。能生嘉苗故。号良福田</p>
<p>问但制七支　优婆塞戒经云。一切善不善。法心为根本因根本故。说诸比丘犯有二种。一身犯二口犯故。但制七支也(七支者。谓三身业四口业也)○弥勒问经论云。造作名业○对法论云。身口七支业即自体名业意三业。但名相应心</p>
<p>戒果　优婆塞戒经云。戒果有二。一天乐。二菩提乐。智者应求菩提。不求天乐○正法念处经云。若持戒心。念天乐者。斯人污净戒如杂毒水。以天乐无常寿尽必退当受大苦。是故当求涅槃</p>
<p>受戒始　大戒法本。自曹魏黄初三年壬寅。已到许昌。以国家多事。寝经三十三年至废帝(即高贵卿公也)登位改正元元年甲戌。天竺律师昙摩迦罗上书。方兴受戒之事(逆推至佛法初到。后汉求平十年丁卯。经一百七十八年。凡出家者。惟受三归戒故)</p>
<p>立坛始　西天祇园。比丘楼至请佛立坛。为比丘受戒如来于园外院东南。置一坛。此为始也。此土当宋元嘉七年庚午。天竺僧求那跋摩(梁云功德铠)至扬都南林寺前竹园立坛。为比丘受戒为始也。今称方等坛者。僧史略云。盖以戒坛本出小乘教。小乘教中。应人僧界法一一如律。若片乖违。则受者不得戒临坛人犯罪。今方等法。是大乘教。即不枸根缺缘差。但发大心。领纳即得戒。可谓广大平等周遍矣。故称方等。或名甘露坛者。甘露即喻涅槃也。戒为入涅槃初门故。从果彰名也。今言坛场非一也。坛则出地立基。场则除地令平。今有混称。盖误(要知坛式请看图经)</p>
<p>受戒轨仪　戒坛图经云。夫欲受戒者。先于有智人所策发教于万境之上。起慈护心故。婆沙云。由普于一切有情上。起善意乐无损害心得戒。若临集僧。当行法事。但云。发上品心。得上品戒者。沙弥素未曾闻。不知何者。是上品心。此犹空雷发奇峰之天。甘雨绝流金之地尔(上品心。即是于万境上。起慈护也)</p>
<p>持戒三乐　四分律本偈云。明人能护戒。能得三种乐。名誉及利养。死得生天上</p>
<p>持戒三心　瑜伽论云。一厌有为心。二求趣菩提心。三悲愍有情心</p>
<p>破戒五衰　中阿含经云。一求财不得。二设得耗散。三众不爱敬。四恶名流布。五死入地狱</p>
<p>护戒事业　方等经云。不得祭祀鬼神。不得轻于鬼神。不得毁坏神庙。假使有人祭祀。亦不得轻于彼人。亦不得与彼往来(文多不载)</p>
<p>问俗人受三归后违失　问若俗人受三归后。却祀鬼神为失归戒否。答优婆塞戒经云。若人受三归戒后。为护舍宅。及身命。祀鬼神者。不失。若志心礼外道鬼神者。名失。若祠祀不得杀生命</p>
<p>舍戒四缘　婆沙论云。尽形寿律仪。由四缘舍。一舍所学(即舍戒)。二二形生(即男变女女变男时)。三断善根(谓受恶戒邪见)。四舍众同分(即身死)或六缘同此(业疏问云。此识种子即应能为未来后习何得言形终戒舍。答种由思生。要期是愿。愿得尽形寿持今寿终则戒舍。增辉记云。思心之上熏成种子设至命终心心所法传至中有思种功德招感善果。此终不失今言形终舍者。但舍受戒时要期语者谓受戒言尽形寿能持不犯等语故顺正理论云于命终后虽有要期而不能生别解脱戒无加行故无忆念故乃齐此舍矣)</p>
<p>问舍戒已更得出家否　俱舍论云。若已舍戒。亦不许更出家为于此毁损功用。由正法灭尽。毗那羯磨无故。更不得新护故</p>
<p>　　中食</p>
<p>正食　四分律云。梵语。蒲阇尼。此云正食○寄归传云。半者蒲善尼。唐言五啖食。谓饭饼糗等○南山钞云。时药。谓报命支持勿过于药。但饥渴名主病。亦名故病。每日常有故。以食为药医之○顺正理论云。身依食住。命托食存。食已能令身心适悦安泰故○僧祇律云。时食。谓时得食。非时不得食。今言中食以天中日午时得食当日中故言中食</p>
<p>不正食　四分律云。佉阇尼。此云不正食○寄归传云。半者珂但尼。此云五嚼食。谓。根茎叶华果等。传云。若已食前五必不食后五若先食后五则前五随意啖之(今僧齐后不食果菜等是)</p>
<p>齐　起世因本经云。乌脯沙陀。隋言增长。谓。受持齐法。增长善根故。佛教以过中不食名斋</p>
<p>斋正时　毗罗三昧经云。佛为法慧菩萨说四食时。一旦时。为天食。二午时。为法食。时佛断六趣因。令同三世佛故。制日午为法食。正时也○僧祇律云。午时日影过一发一瞬。即是非时</p>
<p>粥　亦不正食摄○僧祇律云。粥出釜飦不成字。始名不正食○增辉记云。小食者粥是○读五部律文。粥之缘起有三。初僧祇律云。佛住舍卫国。难陀母令作釜飦。逼上汁自饮。觉身中风除食消。便作念。阇梨是一食人。应当食粥。乃取多水少米。煎去二分。然后入胡椒荜拨。未盛满罂。持诣佛所白言。唯愿世尊听诸比丘食粥。佛许。仍为说偈(偈在后文)○次四分律云。佛在那频头国。因[少/兔]沙施粥。佛许之○后十诵律云。婆罗门王阿耆达。施八般粥。谓乳酪胡麻豆摩沙荏苏等。佛许之</p>
<p>粥正时　四分律云。明相出始得食粥。余皆非时○婆沙论云。明相有三。初日照剡部树身。天作黑色。二日照树叶。天作青色。三日过树天作白色。三色中取白色为正时。须舒手见掌文分明。始得食粥</p>
<p>食体　用香味触三法为体</p>
<p>食相　以变坏为相。谓入腹变坏。能资益。诸根大种方成食相</p>
<p>食事　婆沙论云。食于二时能作食事。一初食时能消饥渴。二消化时。能益诸根大种</p>
<p>食义　佛地论云。任持名食。谓能任持色身。令不断坏。长养善法。又资益义。若未啖及入腹。未消化并为患者。皆不成食义。至经口入腹消化。流入五脏。充浃四肢。补气益肌。方成食义</p>
<p>食三德　一轻软。二净洁。三如法</p>
<p>六味　甘。辛。碱。苦。酸。淡</p>
<p>八味　加上涩味不了味</p>
<p>施食五常报　五福德经。佛言人持食施僧。有五种利。一色。二力。三命。四安。五辩(彼经广有说文。此五常福报。若施者得当来报受者获现在乐)。若上座施食。应诵偈云。施者受者俱获五常。色。力。命。安。得无碍辩</p>
<p>粥十利　僧祇律因难陀母。施众僧粥。佛说偈云。持戒清净。人所奉恭敬。随时以粥施十利饶益于行者。色力寿乐辞清辩宿食风除饥渴消。是名良药。佛所说欲得人天长受乐。应当以粥施众僧(今析十利者。一色。二力。三寿。四乐。五词清。俱舍云。词谓训释言词也。六辨。俱舍云。辨谓展转言无滞碍也。七宿食消。八风除。九消饥。十消渴)</p>
<p>食前唱密语　外道弟子。尸利鞠多。即树提伽长者姊夫也。以毒和食请佛。及众斋。佛知亦许之。佛语大众。待唱僧跋。然后可食。由是众毒竟无所害○梵摩难国王经云。夫欲施食者。皆当平等不问大小。于是佛令阿难临饭唱僧跋。僧跋者。众僧饭皆平等○寄归传云。三钵罗佉多。旧云僧跋。讹也</p>
<p>五观　(观去声。凡吃粥食。先须端想。诵之讫方食。盖自警也)。一计工多少。量彼来处(智度论云。此食垦植收获舂磨淘汰炊煮及成。用工甚多。一钵之饭。作夫流汗。食少汗多○僧祇律云。施主减其妻子之分求福故施)。二忖己德行全缺应供(毗尼母云。若不坐禅诵经。营三宝事。不持戒。受人信施为施。所随缺。则不宜全则可也)。三防心离过贪等为宗(明了论疏云。出家先须防心三过谓于上味食起贪下味食起嗔。中味食起痴。以此不知惭愧。随三恶道)。四正事良药为疗形苦(形苦者。即饥渴为主病。四百四病为客病。故须以食为医疗用扶持之。若食粥可云不正良药)。五为成道业故应受此食(不食成病。道业何从。故假叚食资身也。古人云。先结款状既食不可忘于修道)</p>
<p>食法　梵摩难国王经云。夫欲食。譬如人身病服药。趣令其愈。不得贪着○摩德伽论云。若得食时。口口作念。凡食限三匙为一口。第一匙默云愿断一切恶。第二匙云愿修一切善。第三匙云所修善根回向众生。普共成佛(准论。须口口作念。若省繁。但初口三匙。总念亦得)</p>
<p>食量　增一阿含经云。若过分饱食。则气急身满。百脉不调。令心壅塞。坐卧不安。若限少食。则身羸心悬。意虑无固。偈云。多食致苦患。少食气力衰。处中而食者。如秤无高下○经云。多食人有五苦。一大便数。二小便数。三多睡。四身重不堪修业。五多患不消化○大萨遮经偈云。啖食太过人。身重多懈怠。现在未来世。于身失大利。睡眠自受苦。亦恼于他人。迷闷难[穴/(爿*告)]窹。应时筹量食</p>
<p>食戒　苏悉底经云。一日一食。不得再食。不应断食。于食有疑不须食</p>
<p>出生　律云。众生食即为鬼子母也。毗奈耶云。诃利帝母为求爱儿。佛为受三归五戒已。白佛言从今何食。佛言勿忧。于剡部洲有我弟子每食次。出众生食施汝。皆令饱满○钞云。出生。或在等供前后随情安置。今详若食是米面所成者。方可出之。或蔬茹不用。缘物类不食翻成弃也。如爱道经云。出生饼如指甲大。又出生偈云。汝等鬼神众。我今施汝供。七粒遍十方。一切鬼神共(以食出生时。默诵此偈)</p>
<p>施食　涅槃经云。佛化旷野鬼神。为受五戒讫。白佛言。我及眷属。惟食腥血今佛戒我不杀。云何存济。佛言从今当敕声闻弟子随有修行处。悉令施汝饮食。于是制戒。从今比丘当常施旷野鬼神食。若有住处不能施者。非我弟子(施食有二种。若施旷野鬼神者。即是同食寺院。佛令设二供养位一旷野鬼神一鬼子母并取僧食呼名施之。若比丘各自备一斛食施者。即依焦面大士经。施与饿鬼也)</p>
<p>乞食　善见云。分卫。此云乞食○僧祇云。乞食。分施僧尼。卫护令修道业。故云分卫○法集云。出家为成道行乞食者破一切(憍慢)故○十二头陀经云。食有三种。一受请食。二众僧食。三常乞食。若前二食起诸漏因缘。所以者何。受请食者。若得请便言我有福德好人。若不请则嫌恨彼。或自鄙薄是贪忧法则能遮道。若僧食者当随众法断事摈人料理僧事心则散乱妨废行道有如是等恼乱因缘应受乞食法○宝云经云。凡乞食分为四分。一分奉同梵行者。一与穷乞人。一与诸鬼神。一分自食○宝雨经云。成就十法名乞食。一为摄受诸有情。二为次第。三为不疲厌。四知足。五为分布。六为不耽嗜。七为知量。八为善品现前。九为善根圆满。十为离我执○肇法师云。乞食略有四意。一为福利群生。二为折伏憍慢。三为知身有苦。四为除去滞着</p>
<p>长食　(长字平声)摩得勒伽云。白衣舍。早起作食熟。未食先。留出家人分。是名长食○优婆塞戒经云。若有人能曰曰立要。先施僧食。然后自食如其不违。即是微妙智慧因缘。如是施主施中最上。亦得名为上施主(梵语。陀那钵底。唐言施主。今称檀那者。即讹。陀为檀。去钵底。留那故也。摄大乘论云。能破悭吝嫉妒及贫穷下贱苦故。称陀。后得大富。及能引福德资粮故。称那。又呼檀越者檀者施也。谓此人行檀。能越贫穷海故○君子者礼记云。博闻强识而让。曰君子○长者。韩子云。重厚自居。曰长者。若天竺皆是大富者称之○居士者。度论云。除四姓外。通名居士。此非所要恐计请忽有项问亦补缺布也)</p>
<p>赴请　(宣律师云。下之赴上曰赴。上之赴下曰讣)。今之赴请仪式。行香定座之事。皆道安法师布置也。南山钞。有赴请设则篇。文多不录。大凡若到施主家视之。或未安佛像及圣僧座。应告安置之。诸比丘各须询问年岁(年岁即夏腊也)。大小次第坐之○僧祇律云。坐讫。上座须劳问施主生活等(劳去声)十诵律云住家上座(赴请众上座名住家)应好观自徒众。莫令诸根散乱调戏。当净持威仪令生檀越善心。斋讫应为赞叹饮食。如法咒愿。应谢施主云。厚施如法。贫道何德堪之○僧祇律云。请有二种。一僧次。二私请。或得种种杂物施者。若僧次归僧。若私请归己</p>
<p>言语避讳　律云。有长者。先世压油为业。请善法比丘斋。有小不惬。便讽云食味甚好。唯少胡麻滓。既触讳长者遂不悦。佛于是制戒(凡赴请。必先问宾宅中所讳)僧祇律云。斋家。慎勿喧笑。及交头杂说。妄谈世事○法苑云。今见哀孝之家比丘筵上。放情语笑谈说世事。实为俗嗤仁者宜忌之</p>
<p>斋不请强往　今时云掇斋也。鼻奈耶云。佛游王舍城。诸长者或请一二比丘斋。其不请自往者有四五。诸长者讥嫌(以食不足故也)佛制戒云。不请强往者。犯波逸提</p>
<p>行香　南山钞云此仪自道安法师布置○贤愚经云。为蛇施金设斋。令人行香僧手中○增一经云。有施主设供者。手执香炉白言时至佛言香为佛使。故须然也○普达王经云。佛昔为大姓家子。为父供养三宝。父命子传香(故知行香非始今世)○大遗教经云。比丘欲食时。当为施主烧香三呗。赞扬布施(若今念如来妙色身三节文。出胜鬘经。今呼行香梵)○律中行香不许坐受○三千威仪经云。为女人行香。恐触手生染。故许坐受○受香偈云。戒定慧解知见香。遍十方界常芬馥。愿此香烟亦如是。无量无边作佛事(五分法身名香者。增一经云。佛言有妙香三种。谓戒香。闻香。施香。此三种逆风顺风皆香。最为殊妙。无与等有。今详戒香为因。能生定惠二香。解脱解脱知见二香。即果。从因以名之)</p>
<p>梵音　梵云呗匿。华言止断也。由是外事已止已断。尔时寂静。任为法事。又云诸天闻呗。心则欢喜。故须作之○十诵云。比丘跋提于呗声中第一○长阿含经云。其梵声有五种。一其音正直。二和雅。三清彻。四深满。五周遍远闻○法苑云。夫呗者赞咏之音也。当使清而不弱。雄而不猛。流而不越凝而不滞。远听则汪洋以峻雅。近属则从容以和肃。此其大致也。昔魏陈思王曹子建游鱼山。忽闻空中梵天之音。清响哀婉。其声动心。独听良久。乃摹其节。写为梵呗(撰文)。制音传为后式。梵音兹为始也○今开经梵云。何于此经乃至广为众生说(出涅槃经第二卷。迦叶菩萨问偈)○处世界如莲华乃至稽首礼无上尊(出超日经。京师僧斋毕嚫后。亦如讲散。再焚香唱此偈了。僧方起。极生人善)○开戒律梵云。优波离为首。乃至诸贤咸共听(出四分律第一卷偈)○神迁五通人。乃至稽首礼诸佛(出四分律偈末)</p>
<p>表白　僧史略云。亦曰唱导也。始则西域上座凡赴请。咒愿以悦檀越之心。舍利弗多辩才。曾作上座。赞导颇佳。白衣大欢喜。此为表白之推轮也○梁高僧传云。夫唱导所贵者。其事四焉。一声。二辩。三才。四博也。非声无以警众。非辩无以适时。非才言无可釆。非博语无依据(陈钱塘高僧真观有八能。则唱导一也)</p>
<p>疏子　即祝佛之文也。盖疏通施主今辰之意也。夫祝辞不敢以小为大故修辞者。必须确实。则不可[夸-大+(((嘹-口)-小)-日)]诞诡妄。自贻伊戚○南山抄云。比世流布。竟饰华辞。言过其实。凡竖褒成贵族。贫贱赞踰鼎食。虚妄举事惟增讹谄(清言弟子者。梁武帝云。表里俱净。垢秽惑累俱尽。信正不信邪故)</p>
<p>行净水　僧祇律云。读经受食唯用行之净手</p>
<p>嚫钱　梵语达嚫拏。此云财施。今略达拏。但云嚫○五分律云。食后施衣物名达嚫○转轮五道经云。转经不得倩人乃至斋食。以达嚫为常法得福</p>
<p>咒愿　今呼念诵回施也。十诵律云。佛言应为施主种种赞叹咒愿。若上座不能。即次座能者作</p>
<p>说法　毗婆沙论云。食竟上座说法。有四事益。一为消信施。二为报恩。三为说法令欢喜。清净善根成就。四在家人应行财施出家人应行法施(智度论云。以诸佛语妙善之法。为人说是法施。又云。常以好语有所利益是名法施。又云。非但言说名为法施。又云。若常以净心善思以教一切。是名法施。譬如财施不以善心。不名福德)○增一经阿难云。一偈之中。便出三十七品。及诸法迦叶问曰。何者一偈。阿难云。诸恶莫作。众善奉行。自净其意。是诸佛教。所以然者。诸恶莫作。戒具之禁。清白之行。众善奉行。心意清净。自净其意。除邪颠倒。是诸佛教。去愚去想。夫戒净者。意岂不净。意净者。则不颠倒。以无颠倒。愚惑想灭。三十七品果便成就。以成道果。岂非诸法乎(食后说法。其仪久亡。今浙僧食次诵一卷般若心经。亦是说法法施也)</p>
<p>食后漱口　根本百一羯磨。佛言。不应礼有染苾刍。有染苾刍亦不应礼他。违者得越法罪。优波梨白佛云何名有染。佛言染有二种。一不净染。二饮食染。且饮食染者。若食啖未漱口。设漱刷尚有余津腻。是名有染。若互礼招愆故。食后事须漱刷口齿</p>
<p>嚼杨枝　僧祇律名齿木。嚼一头碎。用剔刷牙齿中滞食也○毗奈耶云。嚼(杨枝)有五利。一口不苦。二口不臭。三除风。四除热。五除痰癊○又五利。一除风。二除热。三令口滋味。四消食。五明目○僧祇律云。若口有热气。及生疮。应嚼杨枝咽汁○百一羯磨云。嚼杨枝须在屏处。不得显露。及往还洁净处。或弃齿木。先以水洗。乃謦欬。或弹指警觉。方可弃于屏处。若其异者。得越法罪</p>
<p>制一食　僧祇云。如来以一食故。身体轻便。得安乐住。汝等比丘。亦应一食。一食故身体轻。便得安乐住○又佛制一食而有四意。一为破自饿外道。二为育身中诸虫。三为施主受用作福。四为资养色身大种将进道故</p>
<p>中后不食得五福　处处经云。佛言中后不食。有五福。一少淫。二少睡。三得一心。四无下风。五身得安乐。亦不作病。是故。沙门知福不食</p>
<p>绝食　佛本行集经云。若因断食当得大福者。其野兽等。应得大福(藏中亦有休粮方法盖防比丘有难事故。若不食则与自饿外道同俦也)</p>
<p>中食论　弘明集。南齐沈约字休文撰论曰。人所以不得道者。由于心神昏惑。心所昏惑由于外物扰之扰之大者。其事有三。一则荣名势利。二则妖妍靡曼。三则甘旨肥浓。荣名虽日用。于心要无晷刻之累。妖妍靡曼方之已深。甘旨肥浓。为累甚切。万事云云。皆三者之枝叶耳。圣人知不断此三事求道无从可得不为之立法使而易从也。若直言三事惑本。乃宜禁绝。而此三事。是人情所惑甚。念虑所难遣。虽有禁之旨事难卒从。譬于方舟济河。岂不欲直至彼岸。河既急会无直济之理。不得不从邪流。靡久而获至非不愿速事难故也。禁此三事。宜有其端。何则食之于人。不可顿息于其情性。三累莫甚故。以此晚食并置中前。自中之后清虚无事。因此无事。念虑得简。在始未专。在久自习。于是束八支。纡以禁戒。靡曼之欲。无由得前荣名众累稍从事遣。故云。往古诸佛。过中不食。盖是遣累之筌罤。适道之捷径。而惑者谓止于不食此。乃迷于向方。不知厥路者也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 