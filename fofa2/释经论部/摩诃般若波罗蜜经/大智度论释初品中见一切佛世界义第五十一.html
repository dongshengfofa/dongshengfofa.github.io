<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度论释初品中见一切佛世界义第五十一之一</p>
<p>【经】复次舍利弗。菩萨摩诃萨欲见过去未来诸佛世界。及见现在十方诸佛世界。当学般若波罗蜜</p>
<p>【论】问曰。若见十方佛则已见世界。今何以复说欲见世界。答曰。菩萨未深入禅定。若见十方世界山河草木。心则散乱故但观诸佛。如念佛义中说。行者但观诸佛不观土地山河树木。得禅定力已随意广观。复次诸清净佛国难见故。言欲见诸佛国。当学般若波罗蜜。又一佛有无量百千种世界如先说。有严净有不严净。有杂有毕竟清净世界。难见故以般若波罗蜜力乃能得见。譬如天子听正殿则外人可见。内殿深宫无能见者。问曰。十方现在世界可见。过去未来诸佛世界云何得见。答曰。菩萨有见过去未来三昧。入是三昧已见过去未来事如梦中所见。复次菩萨有不灭际三昧。入是三昧已不见诸佛有灭者。问曰。此二法非眼云何能见。答曰。此是智慧假名为眼。如转法轮中于四谛中得眼智明觉。复次菩萨见十方现在佛世界。定知过去未来诸佛世界亦尔。所以者何。一切诸佛功德同故。是事如先说。复次是般若波罗蜜中。如现在过去未来等无异。一如一法性故。以是故不应难</p>
<p>【经】复次舍利弗。菩萨摩诃萨欲闻十方诸佛所说十二部经修多罗．祇夜．受记经．伽陀．优陀那．因缘经．阿波陀那．如是语经．本生经．广经．未曾有经．论议经。诸声闻等闻与不闻尽欲诵受持者。当学般若波罗蜜</p>
<p>【论】先说尽欲闻十方诸佛所说法者。当学般若波罗蜜。所说法者即此十二部经。诸经中直说者名修多罗。所谓四阿含诸摩诃衍经。及二百五十戒经。出三藏外亦有诸经。皆名修多罗。诸经中偈名祇夜。众生九道中受记。所谓三乘道六趣道。此人经尔所阿僧祇劫当作佛。若记尔所岁当作佛。记声闻人今世后世得道。记辟支佛但后世得道。记余六道亦皆后世受报。诸佛法欲与众生受记。先皆微笑无量种光从四牙中出。所谓青黄赤白缥紫等。从上二牙出者光照三恶道。从其光明演无量法。说一切作法无常一切法无我安隐涅槃。众生得遇斯光闻说法者。身心安乐得生人中天上。从是因缘皆得毕苦。从下二牙出者上照人天乃至有顶禅。若聋盲喑哑狂病皆得除愈。六欲天人及阿修罗受五欲乐。遇佛光明闻说法声。皆厌患欲乐身心安隐。色界诸天受禅定乐时。遇佛光明闻说法声。亦生厌患来诣佛所。此诸光明复至十方遍照六道。作佛事已还绕身七匝。若记地狱光从足下入。若记畜生光从[跳-兆+尃]入。若记饿鬼光从髀入。若记人道光从齐入。若记天道光从胸入。若记声闻光从口入。若记辟支佛光从眉间相入。若记得佛光从顶入。若欲受记先现此相。然后阿难等诸弟子发问。一切偈名祇夜。六句三句五句。句多少不定亦名祇夜亦名伽陀。优陀那者名有法。佛必应说而无有问者。佛略开问端如佛在舍婆提毗舍佉堂上阴地经行。自说优陀那。所谓无我无我所是事善哉。尔时一比丘合掌白佛言。世尊。云何无我无我所是事善哉。佛告比丘。凡夫人未得无漏道。颠倒覆心故于无我无我所心大惊怖。若佛及佛弟子闻好法者欢喜奉行。无颠倒故不复更作。如是等杂阿含中广说。又如般若波罗蜜品中。诸天子赞须菩提所说。善哉善哉希有世尊。难有世尊。是名优陀那。又如佛涅槃后诸弟子抄集要偈诸无常偈等作无常品。乃至婆罗门偈等作婆罗门品。亦名优陀那。诸有集众妙事。皆名优陀那。如是等名优陀那经相。尼陀那者说诸佛法本起因缘。佛何因缘说此事。修多罗中有人问故为说是事。毗尼中有人犯是事故结是戒。一切佛语缘起事皆名尼陀那。阿波陀那者与世间相似柔软浅语。如中阿含中长阿波陀那经。长阿含中大阿波陀那。毗尼中亿耳阿波陀那。二十亿阿波陀那解。二百五十戒经中欲阿波陀那一部。菩萨阿波陀那出一部。如是等无量阿波陀那。如是语经者有二种。一者结句言我先许说者今已说竟。二者三藏摩诃衍外更有经名一目多迦。有人言目多迦。目多迦名出三藏及摩诃衍。何等是。如佛说。净饭王强令出家作佛弟子者佛选择五百人堪任得道者。将至舍婆提。所以者何。以其未离欲。若近亲里恐其破戒故将至舍婆提。令舍利弗目干连等教化之。初夜后夜专精不睡。勤修精进故得道。得道已佛还将至本生国。一切诸佛法还本国时与大会诸天众俱住迦毗罗婆仙人林中。此林去迦毗罗婆城五十里。是诸释游戏园。此诸释子比丘处舍婆提。时初夜后夜专精不睡故。以夜为长从林中来。入城乞食。觉道里长远。尔时佛知其心有一师子来礼佛足在一面住。佛以是三因缘故说偈</p>
<p>　不寐夜长　　疲惓道长　　愚生死长</p>
<p>　莫知正法　</p>
<p>佛告比丘。汝未出家时其心放逸多睡眠故不觉夜长。今初夜后夜专精求道减省睡眠故觉夜大长。此迦毗罗婆林。汝本驾乘游戏不觉为远。今着衣持钵步行疲极故觉道长。是师子鞞婆尸佛时作婆罗门师。见佛说法来至佛所。尔时大众以听法故无共语者。即生恶念发恶骂言。此诸秃辈与畜生何异。不别好人不知言语。以是恶口业故。从鞞婆尸佛乃至今日。九十一劫常堕畜生中。此人尔时即应得道。以愚痴故自作生死长久。今于佛所心清净故当得解脱。如是等经名为出因缘。于何处出。于三藏摩诃衍中出故名为出。云何名因缘。是三事之本名为因缘经。本生经者。昔者菩萨曾为师子在林中住。与一猕猴共为亲友。猕猴以二子寄于师子。时有鹫鸟饥行求食。值师子睡故取猴子而去住于树上。师子觉已求猴子不得。见鹫持在树上而告鹫言。我受猕猴寄托二子护之不谨。令汝得去。孤负言信请从汝索。我为兽中之王。汝为鸟中之主。贵势同等宜以相还。鹫言汝不知时吾今饥乏何论同异。师子知其叵得自以利爪掴其胁肉以贸猴子。又过去世时人民多病黄白痿热。菩萨尔时身为赤鱼。自以其肉施诸病人以救其疾。又昔菩萨作一鸟身在林中住。见有一人入于深水非人行处。为水神所罥水神罥法着不可解。鸟知解法至香山中取一药草着其罥上。绳即烂坏人得脱去。如是等无量本生多有所济。是名本生经。广经者名摩诃衍。所谓般若波罗蜜经六波罗蜜经华首经法华经佛本起因缘经云经法云经大云经。如是等无量阿僧祇诸经。为得阿耨多罗三藐三菩提故说毗佛略(吕夜反秦言未曾有)经。如佛现种种神力众生怪未曾有。所谓佛生时身放大光明。照三千大千世界及幽闇之处。复照十方无量诸佛三千大千世界。是时于佛母前有清净好池以浴菩萨。梵王执盖帝释洗身二龙吐水。又生时不须扶持而行七步。足迹之处皆有莲华。而发是言。我是度一切众生老病死者。地大震动天雨众花树出音声作天伎乐。如是等无量希有事是名未曾有经。论议经者。答诸问者释其所以。又复广说诸义。如佛说四谛。何等是四。所谓四圣谛。何等是四。所谓苦集灭道圣谛是名论议。何等为苦圣谛。所谓生苦等八种苦。何等是生苦。所谓诸众生各各生处是中受苦。如是等问答广解其义。是名优波提舍。如摩诃衍中佛说六波罗蜜。何等六。所谓檀波罗蜜乃至般若波罗蜜。何等是檀波罗蜜。檀波罗蜜有二种。一者具足。二者不具足。何等是具足。与般若波罗蜜和合。乃至十住菩萨所得是名具足。不具足者。初发菩萨心未得无生忍。法未与般若波罗蜜和合是名不具足。乃至禅波罗蜜亦如是。般若波罗蜜具足者有方便力。未具足者无方便力。复次佛所说论议经。及摩诃迦栴延所解修多罗。乃至像法凡夫人如法说者亦名优波提舍。声闻所不闻者。佛独与菩萨说法。无诸声闻听者。又佛以神通力变身无数。遍至十方一乘世界说法。又复佛为欲天色天说法。无诸弟子故不得闻。问曰。诸六通阿罗汉。若佛说时虽不在坐以天耳天眼可得见闻。若以宿命通并知过去事何以不闻。答曰。诸声闻神通力所不及处。是故不闻。复次佛为诸大菩萨说不可思议解脱经。舍利弗目连在佛左右而不得闻。以不种是闻大乘行法因缘故。譬如坐禅人入一切处定中。能使一切皆水皆火而余人不见。如不可思议解脱经中广说。尽欲受持者闻而奉行为受。久久不失为持</p>
<p>大智度论卷第三十三大智度论释初品中见一切佛世界义第五十一之余(卷三十四)</p>
<p>　　　　圣者龙树造</p>
<font SIZE="2">
<p>　</p>
</font>
<p>　　　　后秦龟兹国三藏鸠摩罗什译</p>
<font SIZE="2">
<p>　</p>
</font>
<p>【经】复次舍利弗。菩萨摩诃萨十方如恒河沙等世界中诸佛所说法。已说今说当说。闻已欲一切信持自行亦为人说者。当学般若波罗蜜</p>
<p>【论】问曰。上已说十方诸佛所说欲忆持不忘当学般若。今何以复说信持三世佛法。答曰。上说欲忆持十方诸佛法未知是何法故。说十二部经是佛法。及声闻所不闻者。上但言恒河沙等世界诸佛。今言恒河沙三世诸佛法。又上但说受持不忘不说受持利益。今言自为亦为他人说是故复说</p>
<p>【经】复次舍利弗。菩萨摩诃萨过去诸佛说已。未来诸佛当说。欲闻闻已自利亦利他人。当学般若波罗蜜</p>
<p>【论】问曰。十方现在佛所说法可受可持。过去已灭未来未有云何可闻。答曰。此义先已答。今当更说。菩萨有三昧名观三世诸佛三昧。菩萨入是三昧中。悉见三世诸佛闻其说法。譬如外道神仙。于未来世事未有形兆未有言说。以智慧力故亦见亦闻。复次诸菩萨力不可思议。未来世虽未有形未有言说而能见能闻。或以陀罗尼力。或以今事比知过去未来诸事。以是故言欲得是者当学般若波罗蜜</p>
<p>【经】十方如恒河沙等诸世界中间闇处日月所不照。欲持光明普照者。当学般若波罗蜜</p>
<p>【论】菩萨从兜率天上欲降神母胎。尔时身放光明遍照一切世界及世间幽冥之处。次后生时光明遍照亦复如是。初成道时转法轮时般涅槃时放大光明皆亦如是。及于余时现大神通放大光明。如欲说般若波罗蜜时。现大神通以大光明遍照世间幽冥之处。如是比处处经中说神通光明。问曰。此是佛力何以故说菩萨。答曰。今言菩萨欲得是者当学般若波罗蜜。诸大菩萨能有是力。如遍吉菩萨观世音得大势明网无量光菩萨等能有是力。身出无量光明能照十方如恒河沙等世界。又如阿弥陀佛世界中诸菩萨。身出常光照十万由旬。问曰。菩萨身光如是本以何业因缘得。答曰。身业清净故身得庄严。如经说。有一鬼头似猪臭虫从口出身有金色光明。是鬼宿世作比丘恶口骂詈客比丘。身持净戒故身有光明。口有恶言故臭虫从口出。如经说。心清净优劣故光有上中下。少光大光光音欲界诸天心清净布施持戒故身有光明。复次有人怜愍众生故于闇处然灯。亦为供养尊像塔寺故。亦以明珠户向明镜等明净物布施故身有光明。复次常修慈心遍念众生心清净故。又常修念佛三昧念诸佛光明神德故得身光明。复次行者常修火一切入。又以智慧光明教化愚闇邪见众生以是业因缘故。得心中智慧明身亦有光。如是等业因缘得身光清净</p>
<p>【经】十方如恒河沙等世界中无有佛名法名僧名。欲使一切众生皆得正见闻三宝音者。当学般若波罗蜜</p>
<p>【论】菩萨于先无佛法塔寺处。于中起塔。以是业因缘后身得力成就。于无佛法众处赞叹三宝。令众生入于正见。如经说。有人于先无佛塔国土中修立塔庙得梵福德梵名无量福德。以是因缘疾得禅定。得禅定故得无量神通。神通力故能到十方赞叹三宝正见者。若先不识三宝功德。因菩萨故得信三宝。信三宝故信业因缘罪福。信业因缘故信世间是缚涅槃是解。赞叹三宝义如八念中说</p>
<p>【经】菩萨摩诃萨欲令十方如恒河沙等世界中众生。以我力故盲者得视聋者得听狂者得念裸者得衣饥渴者得饱满者。当学般若波罗蜜</p>
<p>【论】菩萨行无碍般若波罗蜜。若得无碍解脱成佛。若作法性生身菩萨。如文殊师利等。在十住地有种种功德具足。众生见者皆得如愿。譬如如意珠所欲皆得。法性生身佛及法性生身菩萨。人有见者皆得所愿亦复如是。复次菩萨从初发意已来。于无量劫中治一切众生九十六种眼病。又于无量世中自以眼布施众生。又智慧光明破邪见黑闇。又以大悲欲令众生所愿皆得。如是业因缘云何令众生见菩萨身而不得眼。余事亦如是。此诸义如放光中说</p>
<p>【经】复次舍利弗。菩萨摩诃萨若欲令十方如恒沙等世界中众生诸在三恶趣者。以我力故皆得人身者。当学般若波罗蜜</p>
<p>【论】问曰。自以善业因缘故得人身。云何菩萨言以我力因缘故。令三恶道中众生皆得人身。答曰。不言以菩萨业因缘令众生得人身。但言菩萨恩力因缘故得。菩萨以神通变化说法力故。令众生修善得人身。如经中说。二因缘发起正见。一者外闻正法。二者内有正念。又如草木内有种子外有雨泽然后得生。若无菩萨众生虽有业因缘无由发起。以是故知诸佛菩萨所益甚多。问曰。云何能令三恶道中众生皆得解脱。佛尚不能何况菩萨。答曰。菩萨心愿欲尔则无过咎。又多得解脱故言一切。如诸佛及大菩萨身遍出无量光明。从是光明出无量化身。遍入十方三恶道中。令地狱火灭汤冷。其中众生心清净故生天上人中。令饿鬼道饥渴饱满。开发善心得生天人中。令畜生道随意得食。离诸恐怖开发善心亦得生天人中。如是名为一切三恶道得解脱。问曰。如余经说生天人中。此何以但说皆得人身。答曰。于人中得修大功德亦受福乐。天上多着乐故不能修道。以是故愿令皆得人身。复次菩萨不愿众生但受福乐。欲令得解脱常乐涅槃。以是故不说生天上</p>
<p>【经】欲令十方如恒河沙等世界中众生。以我力故立于戒三昧智慧解脱解脱知见。令得须陀洹果乃至阿耨多罗三藐三菩提者。当学般若波罗蜜</p>
<p>【论】问曰。先已说此五众道果。今何以更说。答曰。上说但是声闻法从须陀洹乃至无余涅槃。今杂说三乘声闻辟支佛。乃至阿耨多罗三藐三菩提</p>
<p>【经】复次舍利弗。菩萨摩诃萨欲学诸佛威仪者。当学般若波罗蜜</p>
<p>【论】问曰。何等是诸佛威仪。答曰。威仪名身四动止。譬如象王回身而观行时足离地。四指虽不蹈地而轮迹现。不迟不疾身不倾动。常举右手安慰众生。结加趺坐其身正直。常偃右胁累膝而卧。所敷草蓐齐整不乱。食不着味美恶等。一若受人请默然无违。言辞柔渜方便利益不失时节。复次法身佛威仪者。过东方如恒河沙等世界以为一步。梵音说法亦复如是。法身佛相义如先说</p>
<p>【经】复次菩萨摩诃萨欲得如象王视观者。当学般若波罗蜜。菩萨作是愿。使我行时离地四指足不蹈地。我当共四天王天乃至阿迦尼吒天无量千万亿诸天众围绕恭敬至菩提树下者。当学般若波罗蜜</p>
<p>【论】如象王视者。若欲回身观时举身俱转。大人相者。身心专一。是故若有所观身心俱回。譬如师子有所搏撮。不以小物故而改其壮势。佛亦如是。若有所观若有所说。身与心俱常不分散。所以者何。从无数劫来集一心法。以是业因缘故顶骨与身为一无有分解。又以世世破憍慢故不轻众生观则俱转。如尼陀阿波陀那中说。舍婆提国除粪人。而佛以手摩头教令出家犹不轻之。足离地四指者。佛若常飞。众生疑怪谓佛非是人类则不归附。若足到地则众生以为与常人不异不生敬心。是故虽为行地四指不到而轮迹现。问曰。如佛常放丈光足不到地。众生何以故不尽敬附。答曰。众生无量劫中积罪甚重。无明垢深于佛生疑。谓是幻师以术诳人。或言足不蹈地生性自尔。如鸟能飞有何奇特。或有众生。罪重因缘故不见佛相。直谓大威德沙门而已。譬如人重病欲死名药美食皆谓臭秽。是故不尽敬附。共四天王乃至阿迦尼吒无量千万亿诸天众恭敬围绕至菩提树下者。是诸佛常法。佛为世尊。至菩提树下欲破二种魔。一者结使魔。二者自在天子魔。欲成一切智。是诸天众云何不恭敬侍送。又诸天世世佐助拥护菩萨。乃至出家时令诸宫人婇女淳惛而卧。捧马足踰城出。今日事办。我等当共侍送至菩提树下。问曰。何以不说刹利婆罗门等无量人侍送。而但说诸天。答曰。佛独于深林中求菩提树。非是人行处。是故不说。又以人无天眼他心智故。不知佛当成道。是故不说。复次诸天贵于人故但说天。复次诸佛常乐闲静处。诸天能隐身不现不妨闲静。是故但说诸天从。复次菩萨见五比丘舍菩萨而去。而菩萨独至树下。是故作是愿</p>
<p>【经】我当于菩提树下坐。四天王天乃至阿迦尼吒天以天衣为座者。当学般若波罗蜜</p>
<p>【论】问曰。如经说佛敷草树下坐而成佛道。今云何愿言以天衣为座。答曰。声闻经中说敷草。摩诃衍经中随众生所见。或有见敷草树下。或见敷天綩綖。随其福德多少所见不同。复次生身佛把草树下。法性生身佛以天衣为座。或胜天衣。复次佛于深林树下成佛。林中人见则奉佛草。若贵人见者当以所贵衣服为座。但林中无贵人故。时诸龙神天各以妙衣为座。四天王衣重二两。忉利天衣重一两。夜摩天衣重十八铢。兜率天衣重十二铢。化乐天衣重六铢。他化自在天衣重三铢。色界天衣无重相。欲界天衣从树边生无缕无织。譬如薄冰光曜明净有种种色。色界天衣纯金色光明不可称知。如是等宝衣敷座。菩萨坐上成阿耨多罗三藐三菩提。问曰。何以但说诸天敷衣。不说十方诸大菩萨为佛敷座。诸菩萨等佛将成道时皆为佛敷座。或广长一由旬十百千万亿乃至无量由旬高亦如是。此诸宝座是菩萨无漏福德生故。是诸天目所不见何况手触。十方三世诸佛降魔得道庄严佛事皆悉照见譬如明镜。如是妙座何以不说。答曰。般若波罗蜜有二种。一者与声闻菩萨诸天共说。二者但与十住具足菩萨说。是般若波罗蜜中应说菩萨为佛敷座。所以者何。诸天知佛恩不及一生二生诸大菩萨。如是菩萨云何不以神通力而供养佛。是中合声闻说。是故不说</p>
<p>【经】我得阿耨多罗三藐三菩提时。行住坐卧处欲使悉为金刚者。当学般若波罗蜜</p>
<p>【论】问曰。何以故佛四威仪中地悉为金刚。答曰。有人言。菩萨至菩提树下时。于此处坐得阿耨多罗三藐三菩提。尔时菩萨入诸法实相中。无有地能举是菩萨。所以者何。地皆是众生虚诳业因缘报故有。是故不能举菩萨欲成佛时实相智慧身。是时坐处变为金刚。有人言。土在金轮上。金轮在金刚上从金刚际出如莲花台直上持菩萨坐处令不陷没。以是故此道场坐处名为金刚。有人言成佛道已四种威仪处悉变成金刚。问曰。金刚亦是众生虚诳业因缘有。云何能举佛。答曰。金刚虽是虚诳所成。于地最为牢固更无胜者。金刚下水诸大龙王以此坚固物奉献于佛。亦是佛宿世业因缘故得此安立处。又复佛变金刚及四大令为虚空。虚空不诳。佛智慧亦不诳。二事既同。是故能举</p>
<p>【经】复次舍利弗。菩萨摩诃萨欲出家日即成阿耨多罗三藐三菩提。即是日转法轮。转法轮时无量阿僧祇众生远尘离垢。诸法中得法眼净。无量阿僧祇众生一切法不受故。诸漏心得解脱。无量阿僧祇众生于阿耨多罗三藐三菩提得不退转者。当学般若波罗蜜</p>
<p>【论】或有菩萨于恶世邪见众生中。为除众生邪见故。自行勤苦甚难之行。如释迦文佛。于沤楼频螺树林中。食一麻一米。诸外道言。我等先师虽修苦行。不能如是六年勤苦。又复有人谓佛先世恶业今受苦报。有菩萨谓佛为实受是苦。是故发心我当即以出家日成佛。又有菩萨于好世出家。如大通惠求佛道结加趺坐。经十小劫乃得成佛。菩萨闻是已发心言。愿我以出家日即得成佛。有菩萨成佛已不即转法轮。如然灯佛。成佛已十二年但放光明。人无识者而不说法。又如须扇多佛成佛已无受化者。作化佛留住一劫说法度人自身灭度。又如释迦文佛。成佛已五十七日不说法。菩萨闻是已。愿我成佛已即转法轮。有佛度众生有限数。如释迦文佛转法轮时。憍陈如一人得初道。八万诸天诸法中得法眼净。菩萨闻是已作是愿。我转法轮时令无量阿僧祇人远尘离垢。诸法中得法眼净。以释迦文佛初转法轮时。一比丘及诸天皆得初道。而无一人得阿罗汉及菩萨道者。是故菩萨愿言我作佛时当使无量阿僧祇众生。一切法不受故诸漏心得解脱。及无量阿僧祇众生。于阿耨多罗三藐三菩提得不退转。问曰。若一切佛神力功德度众生皆等。此菩萨何以作此愿。答曰。一佛能变作无量阿僧祇身而度众生。而世界有严净者有不严净者。菩萨若见若闻。是诸佛有苦行难得佛者。有不即转法轮者。有如释迦牟尼佛六年苦行成道。又闻初转法轮时。未有得阿罗汉道者。何况得菩萨道。是故菩萨未闻诸佛力等故作是愿。然诸佛神力功德平等无异</p>
<p>【经】我得阿耨多罗三藐三菩提时。以无量阿僧祇声闻为僧。我一说法时便于座上尽得阿罗汉者。当学般若波罗蜜</p>
<p>【论】有佛以声闻为僧有数有限。如释迦文尼佛千二百五十比丘为僧。弥勒佛初会僧九十九亿。第二会九十六亿。第三会九十三亿。如是等诸佛僧各各有限有数不同。以是故菩萨愿言我当以无量阿僧祇声闻为僧。有佛为众生说法。一说法得初道。异时更说得二道三道第四道。如释迦文尼佛为五比丘说法得初道。异日得阿罗汉道。如舍利弗得初道。经半月然后得阿罗汉道。摩诃迦叶见佛得初道。过八日已得阿罗汉。如阿难得须陀洹道。二十五岁供养佛已。佛般涅槃后得阿罗汉。如是等诸阿罗汉不一时得四道。以是故菩萨愿言我一说法时便于座上尽得阿罗汉</p>
<p>【经】我当以无量阿僧祇菩萨摩诃萨为僧。我一说法时无量阿僧祇菩萨皆得阿鞞跋致</p>
<p>【论】菩萨所以作此愿者。诸佛多以声闻为僧无别菩萨僧。如弥勒菩萨文殊师利菩萨等。以释迦文佛无别菩萨僧故。入声闻僧中次第坐。有佛为一乘说法纯以菩萨为僧。有佛声闻菩萨杂以为僧。如阿弥陀佛国菩萨僧多声闻僧少。以是故愿以无量菩萨为僧。有佛初转法轮时无有人得阿鞞跋致。以是故菩萨愿言我一说法无量阿僧祇人得阿鞞跋致</p>
<p>【经】欲得寿命无量光明具足者。当学般若波罗蜜</p>
<p>【论】诸佛寿命有长有短。如鞞婆尸佛寿八万四千岁。如拘楼餐陀佛寿六万岁。迦那伽牟尼佛寿三万岁。迦叶佛寿二万岁。释迦文佛寿百岁。少有过者。弥勒佛寿八万四千岁。如释迦文佛常光一丈。弥勒佛常光十里。诸佛寿命光明各有二种。一者隐藏。二者显现。一者真实。二者为众生故隐藏。真实者无量显现。为众生者有限有量。实佛寿不应短。所以者何。诸佛长寿业因缘具足故。如婆伽梵宿世救一聚落人命故得无量阿僧祇寿命。梵世中寿法不过半劫。而此梵天寿独无量。以是故生邪见言唯我常住。佛到其所破其邪见说其本缘。救一聚落其寿乃尔。何况佛世世救无量阿僧祇众生。或以财物救济。或以身命代死。云何寿限不过百岁。又不杀生戒是长寿业因缘。佛以大慈众生爱彻骨髓。常能为众生故死。何况杀生。又以诸法实相智慧真实不诳故。亦是长寿因缘。菩萨以般若波罗蜜和合持戒诸功德故。得寿命无量。何况佛世世具足此诸无量功德。而寿命有限。复次如一切色中佛身第一。一切心中佛心第一。以是故一切寿命中佛寿亦应第一。如世俗人言。人生于世以寿为贵。佛为人中之上寿亦应长。问曰。佛虽有长寿业因缘生于恶世故寿命便短。以此短寿能具佛事。何用长为。又佛以神通力故一日之中能具佛事。何况百岁。答曰。此间阎浮提恶故佛寿应短。余处好故佛寿应长。问曰。若然者菩萨于此阎浮提净饭王宫生。出家成道是实佛。余处皆是神通力变化作佛以度众生。答曰。此言非也。所以者何。余处阎浮提亦各各言我国是实佛。余处为变化。何以知之。若余处国土自知是化佛。则不肯信受教戒。又如余国土人寿命一劫。若佛寿百岁于彼裁无一日。众生则起轻慢不肯受教。彼则以一劫为实。佛以此为变化化。如首楞严经说。神通遍照佛寿七百千阿僧祇劫。佛告文殊尸利。彼佛则是我身。彼佛亦言释迦文佛则是我身。以是故知诸佛寿命实皆无量。为度人故现有长短。汝言释迦文佛以神通力故。所度众生与人寿不异者。则不须百岁。一日之中可具足佛事。如阿难一时心生是念。如然灯世尊一切胜佛鞞婆尸佛。出于好世寿命极多能具佛事。我释迦文佛出生恶世寿命极短。将无世尊不能具足佛事耶。尔时世尊入日出三昧。从身变化出无量诸佛。及无量光明普至十方。一一化佛在诸世界各作佛事。或有说法。或现神通。或现三昧。或现饭食。如是之比种种因缘施作佛事而度众生。从三昧起告阿难曰。汝悉见闻是事不。阿难言。唯然已见。佛告阿难。佛以如是神力能具佛事不。阿难言。假令佛寿一日。大地草木悉为可度。众生则能度尽。何况百岁。以是故知。诸佛寿命皆悉无量。为度人故现有长短。譬如日出影现于水随水大小水大则影久水小则速灭。若照琉璃颇梨珠山影则久住。又如火烧草木然少则速灭然多则久住。不可以灭处无火故谓多然处亦无。光明长短义亦如是</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 