<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度初品中十喻释论第十一(第六卷)</p>
<p>　　　　龙树菩萨造</p>
<p>　　　　后秦龟兹国三藏法师鸠摩罗什奉　诏译</p>
<p>【经】解了诸法如幻如焰如水中月如虚空如响如犍闼婆城如梦如影如镜中像如化</p>
<p>【论】是十喻为解空法故。问曰。若一切诸法空如幻。何以故。诸法有可见可闻可嗅可尝可触可识者。若实无所有不应有可见乃至可识。复次若无而妄见者。何以不见声闻色。若皆一等空无所有。何以有可见不可见者。以诸法空故如一指第一甲无第二甲亦无。何以不见第二甲。独见第一甲。以是故知。第一甲实有故可见。第二甲实无故不可见。答曰。诸法相虽空。亦有分别可见不可见。譬如幻化象马及种种诸物。虽知无实。然色可见声可闻。与六情相对不相错乱。诸法亦如是。虽空而可见可闻不相错乱。如德女经说。德女白佛言。世尊。如无明内有不。佛言不。外有不。佛言不。内外有不。佛言不。世尊。是无明从先世来不。佛言不。从此世至后世不。佛言不。是无明有生者灭者不。佛言不。有一法定实性是名无明不。佛言不。尔时德女复白佛言。若无明无内无外亦无内外。不从先世至今世今世至后世。亦无真实性者。云何从无明缘行。乃至众苦集。世尊。譬如有树若无根者。云何得生茎节枝叶华果。佛言诸法相虽空。凡夫无闻无智故。而于中生种种烦恼。烦恼因缘作身口意业。业因缘作后身。身因缘受苦受乐。是中无有实作烦恼。亦无身口意业。亦无有受苦乐者。譬如幻师幻作种种事。于汝意云何。是幻所作内有不。答言不。外有不。答言不。内外有不。答言不。从先世至今世今世至后世不。答言不。幻所作有生者灭者不。答言不。实有一法是幻所作不。答言不。佛言汝颇见颇闻幻所作妓乐不。答言。我亦闻亦见。佛问德女。若幻空欺诳无实。云何从幻能作伎乐。德女白佛。世尊。是幻相尔虽无根本而可闻见。佛言。无明亦如是。虽不内有不外有。不内外有。不先世至今世今世至后世。亦无实性。无有生者灭者。而无明因缘诸行生。乃至众苦阴集。如幻息幻所作亦息无明亦尔。无明尽行亦尽。乃至众苦集皆尽。复次是幻譬喻。示众生一切有为法空不坚固。如说一切诸行如幻欺诳小儿。属因缘不自在不久住。是故说诸菩萨知诸法如幻。如炎者。炎以日光风动尘故。旷野中见如野马。无智人初见谓之为水。男相女相亦如是。结使烦恼日光。热诸行尘邪忆念风。生死旷野中转。无智慧者谓为一相为男为女。是名如炎。复次若远见炎想为水。近则无水想。无智人亦如是。若远圣法不知无我。不知诸法空。于阴界入性空法中。生人相男相女相。近圣法则知诸法实相。是时虚诳种种妄想尽除。以是故说。诸菩萨知诸法如炎。如水中月者。月实在虚空中影现于水。实法相月。在如法性实际虚空中。而凡天人心水中。有我我所相现。以是故名如水中月。复次如小儿见水中月欢喜欲取。大人见之则笑。无智人亦如是。身见故见有吾我。无实智故见种种法。见已欢喜欲取诸相男相女相等。诸得道圣人笑之。如偈说</p>
<p>　如水中月炎中水　　梦中得财死求生</p>
<p>　有人于此实欲得　　是人痴惑圣所笑　</p>
<p>复次譬如静水中见月影。搅水则不见。无明心静水中。见吾我憍慢诸结使影。实智慧杖搅心水。则不见吾我等诸结使影。以是故说。诸菩萨知诸法如水中月。如虚空者。但有名而无实法。虚空非可见法。远视故眼光转见缥色。诸法亦如是空无所有。人远无漏实智慧故。弃实相见彼我男女屋舍城郭等种种杂物。心着如小儿仰视青天谓有实色。有人飞上极远而无所见。以远视故谓为青色。诸法亦如是。以是故说如虚空。复次如虚空性常清净。人谓阴曀为不净。诸法亦如是。性常清净淫欲嗔恚等曀故。人谓为不净。如偈说</p>
<p>　如夏月天雷电雨　　阴云覆曀不清净</p>
<p>　凡夫无智亦如是　　种种烦恼常覆心</p>
<p>　如冬天日时一出　　常为昏气云荫曀</p>
<p>　虽得初果第二道　　犹为欲染之所蔽</p>
<p>　若如春天日欲出　　时为阴云所覆曀</p>
<p>　虽离欲染第三果　　余残痴慢犹覆心</p>
<p>　若如秋日无云曀　　亦如大海水清净</p>
<p>　所作已办无漏心　　罗汉如是得清净　</p>
<p>复次虚空无初无中无后。诸法亦如是。复次如摩诃衍中佛语须菩提。虚空无前世亦无中世亦无后世。诸法亦如是。彼经此中应广说。是故说诸法如虚空。问曰。虚空实有法。何以故。若虚空无实法者。若举若下若来若往若屈若申若出若入等有所作。应无有以无动处故。答曰。若虚空法实有。虚空应有住处。何以故。无住处则无法。若虚空在孔穴中住。是为虚空在虚空中住。以是故不应孔中住。若在实中住是实非空则不得住无所受故。复次汝言住处是虚空。如石壁实中无有住处。若无住处则无虚空。以虚空无住处故无虚空。复次无相故无虚空。诸法各各有相。相有故知有法。如地坚相水湿相火热相风动相识识相慧解相世间生灭相涅槃永灭相。是虚空无相故无。问曰。虚空有相汝不知故言无。无色处是虚空相。答曰。不尔。无色是名破色。更无异法如灯灭更无法。以是故无有虚空相。复次是虚空法无。何以故。汝因色故。以无色处是虚空相。若尔者色未生时。则无虚空相。复次汝谓色是无常法虚空是有常法。色未有时应先有虚空法。以有常故。若色未有则无无色处。若无无色处则无虚空相。若无相则无法。以是故虚空但有名而无实。如虚空诸法亦如是。但有假名而无实。以是故诸菩萨知诸法如虚空。如响者。若深山狭谷中。若深绝涧中。若空大舍中。若语声。若打声从声有声名为响。无智人。谓为有人语声。智者心念。是声无人作。但以声触故更有声名为响。响事空能诳耳根。如人欲语时。口中风名忧陀那。还入至脐触脐响出。响出时触七处退。是名语言。如偈说</p>
<p>　风名忧檀那　　触脐而上去</p>
<p>　是风七处触　　项及龂齿唇</p>
<p>　舌咽及以胸　　是中语言生</p>
<p>　愚人不解此　　惑着起嗔痴</p>
<p>　中人有智慧　　不嗔亦不着</p>
<p>　亦复不愚痴　　但随诸法相</p>
<p>　曲直及屈申　　去来现语言</p>
<p>　都无有作者　　是事是幻耶</p>
<p>　为机关木人　　为是梦中事</p>
<p>　我为热气闷　　有是为无是</p>
<p>　是事谁能知　　是骨人筋缠</p>
<p>　能作是语声　　如融金投水　</p>
<p>以是故言诸菩萨知诸法如响。如犍闼婆城者。日初出时见城门楼橹宫殿行人出入。日转高转灭。此城但可眼见而无有实。是名揵闼婆城。有人初不见揵闼婆城。晨朝东向见之。意谓实乐疾行趣之。转近转失日高转灭。饥渴闷极见热气如野马。谓之为水疾走趣之转近转灭。疲极困厄至穷山狭谷中。大唤啼哭闻有响应。谓有居民求之疲极而无所见。思惟自悟渴愿心息。无智人亦如是。空阴界入中见吾我及诸法。淫嗔心着。四方狂走求乐自满。颠倒欺诳穷极懊恼。若以智慧知无我无实法者。是时颠倒愿息。复次揵闼婆城非城。人心想为城。凡夫亦如是非身想为身非心想为心。问曰。一事可知何以多喻。答曰。我先已答。是摩诃衍如大海水。一切法尽摄。摩诃衍多因缘故。多譬喻无咎。复次是菩萨甚深利智故。种种法门种种因缘种种喻坏诸法。为人解故应多引喻。复次一切声闻法中无揵闼婆城喻。有种种余无常喻。色如聚沫受如泡想如野马。行如芭蕉识如幻及幻网。经中空譬喻。以是揵闼婆城喻异故。此中说。问曰。声闻法中以城喻身。此中何以说揵闼婆城喻。答曰。声闻法中城喻众缘实有。但城是假名。揵闼婆城众缘亦无。如旋火轮但惑人目。声闻法中为破吾我故以城为喻。此中菩萨利根深入诸法空中故。以揵闼婆城为喻。以是故。说如揵闼婆城。如梦者。如梦中无实事谓之有实。觉已知无而还自笑。人亦如是。诸结使眠中实无而着。得道觉时乃知无实亦复自笑。以是故言如梦。复次梦者眠力故无法而见。人亦如是。无明眠力故。种种无而见有。所谓我我所男女等。复次如梦中无喜事而喜。无嗔事而嗔。无怖事而怖。三界众生亦如是。无明眠故不应嗔而嗔。不应喜而喜。不应怖而怖。复次梦有五种。若身中不调。若热气多则多梦见火见黄见赤。若冷气多则多见水见白。若风气多则多见飞见黑。又复所闻见事。多思惟念故则梦见。或天与梦欲令知未来事故。是五种梦皆无实事而妄见。人亦如是。五道中众生。身见力因缘故。见四种我。色阴是我。色是我所。我中色色中我。如色受想行识亦如是。四五二十。得道实智慧觉已知无实。问曰。不应言梦无实。何以故识心得因缘。便生梦中识。有种种缘。若无此缘云何生识。答曰。无也不应见而见。梦中见人头有角。或梦见身飞虚空。人实无角身亦不飞。是故无实。问曰。实有人头余处亦实有角。以心惑故见人头有角。实有虚空亦实有飞者。以心惑故自见身飞非无实也。答曰。虽实有人头虽实有角。但人头生角者是妄见。问曰。世界广大先世因缘种种不同。或有余国人头生角。或一手一足有一尺人有九头人人有角何所怪。答曰。若余国人有角可尔。但梦见此国所识人有角则不可得。复次若人梦见虚空边方边时边。是事云何有实。何处无虚空无方无时。以是故梦中无而见有。汝先言无缘云何生识。虽无五尘缘。自思惟念力转故。法缘生。若人言有二头因语生想。梦中无而见有亦复如是。诸法亦尔。诸法虽无而可见可闻可知。如偈说</p>
<p>　如梦如幻　　如揵闼婆　　一切诸法</p>
<p>　亦复如是　</p>
<p>以是故说诸菩萨知诸法如梦。如影者。影但可见而不可捉。诸法亦如是。眼情等见闻觉知实不可得。如偈说</p>
<p>　是实知慧　　四边叵捉　　如大火聚</p>
<p>　亦不可触　　法不可受　　亦不应受　</p>
<p>复次如影映光则现不映则无。诸结烦恼遮正见光。则有我相法相影。复次如影人去则去人动则动人住则住。善恶业影亦如是。后世去时亦去。今世住时亦住。报不断故罪福熟时则出。如偈说</p>
<p>　空中亦逐去　　山石中亦逐</p>
<p>　地底亦随去　　海水中亦入</p>
<p>　处处常随逐　　业影不相离　</p>
<p>以是故说诸法如影。复次如影空无。求实不可得。一切法亦如是空无有实。问曰。影空无有实是事不然。何以故。阿毗昙说。云何名色入。青黄赤白黑缥紫光明影等。及身业三种作色。是名可见色入。汝云何言无。复次实有影有因缘故。因为树缘为明。是二事合有影生。云何言无。若无影。余法因缘有者亦皆应无。复次是影色可见。长短大小粗细曲直形动影亦动。是事皆可见。以是故应有。答曰影实空无。汝言阿毗昙中说者。是释阿毗昙义人所作说。一种法门人不体其意。执以为实。如鞞婆沙中说。微尘至细不可破不可烧。是则常有。复有三世中法。未来中出至现在。从现在入过去。无所失。是则为常。又言诸有为法新新生灭不住。若尔者是则为断灭相。何以故。先有今无故。如是等种种异说违背佛语。不可以此为证影今异于色法。色法生必有香味触等。影则不尔是为非有。如瓶二根知眼根身根。影若有亦应二根知。而无是事以是故影非有实物。但是诳眼法。如捉火[火*曹]疾转成轮非实。影非有物若影是有物。应可破可灭。若形不灭影终不坏。以是故空。复次影属形不自在故空。虽空而心生眼见。以是故说诸法如影。如镜中像者。如镜中像非镜作非面作。非执镜者作。亦非自然作。亦非无因缘。何以非镜作。若面未到镜则无像。以是故非镜作。何以非面作。无镜则无像。何以非执镜者作。无镜无面则无像。何以非自然作。若未有镜未有面则无像。像待镜待面然后有。以是故非自然作。何以非无因缘。若无因缘应常有。若常有。若除镜除面亦应自出。以是故非无因缘。诸法亦如是非自作非彼作非共作非无因缘。云何非自作我不可得故。一切因生法不自在故。诸法属因缘故。是以非自作。亦非他作者。自无故他亦无。若他作则失罪福力。他作有二种。若善若不善。若善应与一切乐。若不善应与一切苦。若苦乐杂以何因缘故与乐。以何因缘故与苦。若共有二过故。自过他过。若无因缘生苦乐。人应常乐离一切苦。若无因缘。人不应作乐因除苦因。一切诸法必有因缘。愚痴故不知。譬如人从木求火从地求水从扇求风。如是等种种各有因缘。是苦乐和合因缘是苦乐和合因缘。生先世业因今世若好行若邪行缘。从是得苦乐。是苦乐种种因缘。以实求之无人作无人受。空五众作空五众受。无智人得乐淫心爱着。得苦生嗔恚。是乐灭时更求欲得。如小儿见镜中像心乐爱着爱着失已破镜求索。智人笑之。失乐更求亦复如是。亦为得道圣人所笑。以是故说诸法如镜中像。复次如镜中像。实空不生不灭诳惑凡人眼。一切诸法亦复如是。空无实不生不灭。诳惑凡夫人眼。问曰。镜中像从因缘生。有面有镜有持镜人有明。是事和合故像生。因是像生忧喜亦作因亦作果。云何言实空不生不灭。答曰。从因缘生不自在故空。若法实有。是亦不应从因缘生。何以故若因缘中。先有因缘则无所用。若因缘中。先无因缘亦无所用。譬如乳中若先有酪是乳非酪因。酪先有故。若先无酪如水中无酪。是乳亦非因。若无因而有酪者。水中何以不生酪。若乳是酪因缘。乳亦不自在。乳亦从因缘生乳从牛有。牛从水草生。如是无边皆有因缘。以是故因缘中。果不得言有。不得言无。不得言有无。不得言非有非无。诸法从因缘生无自性如镜中像。如偈说</p>
<p>　若法因缘生　　是法性实空</p>
<p>　若此法不空　　不从因缘有</p>
<p>　譬如镜中像　　非镜亦非面</p>
<p>　亦非持镜人　　非自非无因</p>
<p>　非有亦非无　　亦复非有无</p>
<p>　此语亦不受　　如是名中道　</p>
<p>以是故说诸法如镜中像。如化者。十四变化心。初禅二欲界初禅。二禅三欲界初禅。二禅三禅四欲界初禅二禅三禅。四禅五欲界初禅二禅三禅四禅。是十四变化心。作八种变化。一者能作小乃至微尘。二者能作大乃至满虚空。三者能作轻乃至如鸿毛。四者能作自在能以大为小以长为短如是种种。五者能有主力。(有大力人无所下故言有主力)六者能远到。七者能动地。八者随意所欲尽能得。一身能作多身多身能作一。石壁皆过履水蹈虚手扪日月能转四大。地作水水作地火作风风作火石作金金作石是变化。复有四种。欲界药物宝物幻术能变化诸物。诸神通人神力故能变化诸物。天龙鬼神辈得生报力故。能变化诸物。色界生报修定力故。能变化诸物。如化人无生老病死。无苦无乐异于人生。以是故空无实。一切诸法亦如是皆无生住灭。以是故说诸法如化。复次化生无定物。但以心生便有所作皆无有实。人身亦如是本无所因。但从先世心生今世身。皆无有实。以是故说诸法如化。如变化心灭则化灭。诸法亦如是因缘灭果亦灭。不自在如化事。虽实空能令众生生忧苦嗔恚喜乐痴惑。诸法亦如是。虽空无实能令众生起欢喜嗔恚忧怖等。以是故。说诸法如化。复次如变化生法。无初无中无后。诸法亦如是。如变化生时无所从来。灭亦无所去。诸法亦如是。复次如变化相清净如虚空无所染着。不为罪福所污。诸法亦如是。如法性如如。如真际自然常净。譬如阎浮提四大河。一河有五百小河属。是水种种不净。入大海水中皆清净。问曰。不应言变化事空。何以故。变化心亦从修定得。从此心作种种变化。若人若法是化有因有果云何空。答曰。如影中已答。今当更答。此因缘虽有变化果空。如口言无所有。虽心生口言。不可以心口有故。所言无所有。便是有。若言有第二头第三手。虽从心口生。不可言有头有手。如佛说。观无生从有生得脱。依无为从有为得脱。虽观无生法无。而可作因缘。无为亦尔。变化虽空亦能生心因缘。譬如幻焰等九譬喻。虽无能生种种心。复次是化事于六因四缘中求不可得。是中六因四缘不相应故空。复次空不以不见为空。以其无实用故言空。以是故言诸法如化。问曰。若诸法十譬喻皆空无异者。何以但以十事为喻。不以山河石壁等为喻。答曰。诸法虽空而有分别。有难解空。有易解空。今以易解空喻难解空。复次诸法有二种。有心着处有心不着处。以心不着处解心着处。问曰。此十譬喻。何以是心不着处。答曰。是十事不久住易生易灭故。以是故是心不着处。复次有人知十喻诳惑耳目法。不知诸法空故。以此喻诸法。若有人于十譬喻中。心着不解种种难论以此为有。是十譬喻不为其用。应更为说余法门。问曰。若诸法都空不生不灭。是十譬喻等种种譬喻种种因缘论议。我已悉知为空。若诸法都空不应说是喻。若说是喻是为不空。答曰。我说空破诸法有。今所说者若说有先已破。若说无不应难。譬如执事比丘。高声举手唱言众皆寂静。是为以声遮声非求声也。以是故虽说诸法空不生不灭。愍念众生故。虽说非有也。以是故说诸法如化</p>
<p>【经】得无碍无所畏</p>
<p>【论】种种众界入因缘中。心无碍无尽无灭。是为无碍无所畏。问曰。如先说诸菩萨于无量众中无所畏。今何以更说无碍无所畏。答曰。先说无所畏因。今说无所畏果。于诸大众乃至菩萨众中。说法无尽论议无减心无疑难。已得无碍无所畏故。复次如先说于无量众中无所畏。不知以何等力故无畏。以是故更说无所畏以得无碍力故。问曰。若诸菩萨。亦有无碍无所畏。佛与菩萨有何等异。答曰。如我先说。诸菩萨自有无所畏力故。于诸法中无所畏。非佛无所畏。复次无碍法有二种。一者一切处二者非一切处。非一切处名如入一经书乃至百千经书中无碍。若入一众若入百千众中无所畏。诸菩萨亦如是。自智慧中无碍非佛智慧。如佛放钵时五百阿罗汉及弥勒等诸菩萨皆不能取。诸菩萨亦如是。自力中无碍。佛智慧力中有碍。以是故说诸菩萨得无碍无所畏</p>
<p>【经】悉知众生心行所趣。以微妙慧而度脱之。【论】问曰。云何悉知众生心行。答曰。知众生心种种法中处处行。如日光遍照。菩萨悉知众生心行有所趣向。而教之言。一切众生趣有二种。一者心常求乐。二者智慧分别能知好恶。汝莫随着心。当随智慧当自责心。汝无数劫来集诸杂业而无厌足。而但驰逐世乐不觉为苦。汝不见世间贪乐致患五道受生。皆心所为谁使尔者。汝如狂象蹈藉残害无所拘制。谁调汝者。若得善调则离世患。当知处胎不净。苦厄犹如地狱。既生在世老病死苦忧悲万端。若生天上。当复堕落三界无安。汝何以乐着。如是种种呵责其心誓不随。汝是为菩萨知众生心行。问曰。云何名以微妙慧而度脱之。是中云何名微妙慧。云何名粗智慧。答曰。世界巧慧是名粗智慧行。施戒定是名微妙慧。复次布施智是为粗慧。戒定智是名微妙慧。复次戒定智是为粗慧。禅定智是名微妙慧。复次禅定智是为粗慧。无猗禅定是名微妙慧。复次取诸法相是为粗慧。于诸法相不取不舍。是名微妙慧。复次破无明等诸烦恼。得诸法相。是名粗慧。入如法相者。譬如真金不损不失。亦如金刚不破不坏。又如虚空无染无著。是名微妙慧。如是等无量微妙慧。菩萨自得复教众生。以是故说诸菩萨悉知众生心行所趣。以微妙慧而度脱之</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 