<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度论释初品中戒相义第二十二</p>
<p>问曰。已知如是种种功德果报。云何名为戒相。答曰。恶止不更作。若心生若口言若从他受。息身口恶是为戒相。云何名为恶。若实是众生。知是众生发心欲杀而夺其命。生身业有作色。是名杀生罪。其余系闭鞭打等。是助杀法。复次杀他得杀罪。非自杀身心知众生而杀。是名杀罪。不如夜中见人谓为杌树而杀者。故杀生得杀罪。非不故也。快心杀生得杀罪非狂痴。命根断是杀罪。非作疮身业是杀罪。非但口教敕口教是杀罪。非但心生如是等名杀罪。不作是罪名为戒。若人受戒心生口言。我从今日不复杀生。若身不动口不言。而独心生自誓。我从今日不复杀生。是名不杀生戒。有人言。是不杀生戒或善或无记。问曰。如阿毗昙中说。一切戒律仪皆善。今何以言无记。答曰。如迦栴延子阿毗昙中言一切善。如余阿毗昙中言。不杀戒或善或无记。何以故。若不杀戒常善者。持此戒人应如得道人常不堕恶道。以是故或时应无记。无记无果报故。不生天上人中。问曰。不以戒无记故堕地狱。更有恶心生故堕地狱。答曰。不杀生得无量善法。作无作福常日夜生故。若作少罪有限有量。何以故。随有量而不随无量。以是故知。不杀戒中或有无记。复次有人不从师受戒。而但心生自誓。我从今日不复杀生。如是不杀或时无记。问曰。是不杀戒何界系。答曰。如迦栴延子阿毗昙中言一切受戒律仪。皆欲界系。余阿毗昙中言。或欲界系或不系。以实言之应有三种。或欲界系或色界系或无漏。杀生法虽欲界。不杀戒应随杀在欲界。但色界不杀。无漏不杀远遮故。是真不杀戒。复次有人不受戒。而从生已来不好杀生。或善或无记是名无记。是不杀生法非心非心数法亦非心相应。或共心生或不共心生。迦栴延子阿毗昙中言。不杀生是身口业。或作色或无作色。或时随心行或不随心行。(丹注云随心行定共戒不随心意五戒)非先世业报。二种修应修。二种证应证。(丹注云身证慧证)思惟断一切欲界最后得见断时断。凡夫圣人所得是色法。或可见或不可见法。或有对法或无对法。有报法有果法。有漏法有为法有上法。(丹注云非极故有上)非相应因。如是等分别是名不杀戒。问曰。八直道中戒亦不杀生。何以独言不杀生戒有报有漏。答曰。此中但说受戒律仪法。不说无漏戒律仪。复次余阿毗昙中言。不杀法常不逐心行。非身口业。不随心业行。或有报或无报非心相应法或有漏或无漏。是为异法。余者皆同。复有言。诸佛贤圣不戏论诸法。(丹注云种种异说名为戏也)现前众生各各惜命。是故佛言。莫夺他命。夺他命世世受诸苦痛。众生有无后当说。问曰。人能以力胜人并国杀怨。或田猎皮肉所济处大。令不杀生得何等利。答曰。得无所畏安乐无怖。我以无害于彼故。彼亦无害于我。以是故无怖无畏。好杀之人虽复位极人王。亦不自安。如持戒之人。单行独游无所畏难。复次好杀之人。有命之属皆不喜见。若不好杀。一切众生皆乐依附。复次持戒之人。命欲终时其心安乐无疑无悔。若生天上若在人中常得长寿。是为得道因缘。乃至得佛住寿无量。复次杀生之人。今世后世受种种身心苦痛。不杀之人无此众难。是为大利。复次行者思惟。我自惜命爱身。彼亦如是与我何异。以是之故不应杀生。复次若人杀生者。为善人所诃怨家所嫉。负他命故常有怖畏为彼所憎。死时心悔当堕地狱若畜生中。若出为人常当短命。复次假令后世无罪。不为善人所诃怨家所嫉。尚不应故夺他命。何以故。善相之人所不应行。何况两世有罪弊恶果报。复次杀为罪中之重。何以故人有死急不惜重宝。但以活命为先。譬如贾客入海采宝。垂出大海其船卒坏珍宝失尽。而自喜庆举手而言。几失大宝。众人怪言。汝失财物裸形得脱。云何喜言几失大宝。答言。一切宝中人命第一。人为命故求财。不为财故求命。以是故。佛说十不善道中杀罪最在初。五戒中亦最在初。若人种种修诸福德。而无不杀生戒则无所益。何以故。虽在富贵处生势力豪强。而无寿命谁受此乐。以是故知。诸余罪中杀罪最重。诸功德中不杀第一。世间中惜命为第一。何以知之。一切世人甘受刑罚刑残考掠以护寿命。复次若有人受戒心生。从今日不杀一切众生。是于无量众生中。已以所爱重物施与。所得功德亦复无量。如佛说有五大施。何等五。一者不杀生是为最大施。不盗不邪淫不妄语不饮酒亦复如是。复次行慈三昧其福无量。水火不害刀兵不伤。一切恶毒所不能中。以五大施故所得如是。复次三世十方中尊佛为第一。如佛语难提迦优婆塞。杀生有十罪。何等为十。一者心常怀毒世世不绝。二者众生憎恶眼不喜见。三者常怀恶念思惟恶事。四者众生畏之如见蛇虎。五者睡时心怖觉亦不安。六者常有恶梦。七者命终之时狂怖恶死。八者种短命业因缘。九者身坏命终堕泥梨中。十者若出为人常当短命。复次行者心念。一切有命乃至昆虫皆自惜身。云何以衣服饮食。自为身故而杀众生。复次行者当学大人法。一切大人中佛为最大。何以故。一切智慧成就十力具足。能度众生常行慈愍。持不杀戒自致得佛。亦教弟子行此慈愍。行者欲学大人行故亦当不杀。问曰。不侵我者杀心可息。若为侵害强夺逼迫。是当云何。答曰。应当量其轻重。若人杀己先自思惟。全戒利重全身为重。破戒为失丧身为失。如是思惟已。知持戒为重全身为轻。若苟免全身身何所得。是身名为老病死薮。必当坏败。若为持戒失身其利甚重。又复思惟。我前后失身世世无数。或作恶贼禽兽之身。但为财利诸不善事。今乃得为持净戒故。不惜此身舍命持戒。胜于毁禁全身。百千万倍不可为喻。如是定心应当舍身。以护净戒。如一须陀洹人。生屠杀家年向成人。应当修其家业而不肯杀生。父母与刀并一口羊闭着屋中。而语之言。若不杀羊。不令汝出得见日月生活饮食。儿自思惟言。我若杀此一羊。便当终为此业。岂以身故为此大罪。便以刀自杀。父母开户见。羊在一面立儿已命绝。当自杀时即生天上。若如此者是为不惜寿命全护净戒。如是等义是名不杀生戒。不与取者。知他物生盗心。取物去离本处物属我。是名盗。若不作是名不盗。其余方便计挍。乃至手捉未离地者名助盗法。财物有二种。有属他有不属他。取属他物是为盗罪。属他物亦有二种。一者聚落中二者空地。此二处物。盗心取得盗罪若物在空地当捡挍。知是物近谁国。是物应当有属不应取。如毗尼中说种种不盗。是名不盗相。问曰。不盗有何等利。答曰。人命有二种。一者内。二者外。若夺财物是为夺外命。何以故。命依饮食衣被等故活。若劫若夺是名夺外命。如偈说</p>
<p>　一切诸众生　　衣食以自活</p>
<p>　若夺若劫取　　是名劫夺命　</p>
<p>以是事故有智之人不应劫夺。复次当自思惟。劫夺得物以自供养。虽身充足会亦当死。死入地狱。家室亲属虽共受乐。独自受罪。亦不能救。已得此观应当不盗。复次是不与取有二种。一者偷。二者劫。此二共名不与取。于不与取中盗为最重。何以故。一切人以财自活。而或穿踰盗取是最不净。何以故。无力胜人畏死。盗取故。劫夺之中盗为罪重。如偈说</p>
<p>　饥饿身羸瘦　　受罪大苦剧</p>
<p>　他物不可触　　譬如大火聚</p>
<p>　若盗取他物　　其主泣懊恼</p>
<p>　假使天王等　　犹亦以为苦　</p>
<p>杀生人罪虽重。然于所杀者是贼。偷盗人于一切有物人中贼。若犯余戒。于异国中有不以为罪者。若偷盗人。一切诸国无不治罪。问曰。劫夺之人。今世有人赞美其健。于此劫夺何以不作。答曰。不与而盗是不善相。劫盗之中虽有差降俱为不善。譬如美食杂毒恶食杂毒。美恶虽殊杂毒不异。亦如明闇蹈火昼夜虽异烧足一也。今世愚人不识罪福二世果报。无仁慈心。见人能以力相侵强夺他财。赞以为强。诸佛贤圣慈愍一切。了达三世殃祸不朽。所不称誉。以是故知劫盗之罪俱为不善。善人行者之所不为。如佛说。不与取有十罪。何等为十。一者物主常嗔。二者重疑(丹注云重罪人疑)三者非行时不筹量。四者朋党恶人远离贤善。五者破善相。六者得罪于官。七者财物没入。八者种贫穷业因缘。九者死入地狱。十者若出为人勤苦求财。五家所共若王若贼若火若水若不爱子用。乃至藏埋亦失。邪淫者。若女人为父母兄弟姊妹夫主儿子世间法王法守护。若犯者是名邪淫。若有虽不守护以法为守。云何法守。一切出家女人在家。受一日戒。是名法守。若以力若以财若诳诱若自有妻受戒有娠乳儿非道。如是犯者名为邪淫。如是种种乃至以华鬘与淫女为要。如是犯者名为邪淫。如是种种不作。名为不邪淫。问曰。人守人嗔法守破法应名邪淫。人自有妻何以为邪。答曰。既听受一日戒。堕于法中。本虽是妇今不自在。过受戒时则非法守。有娠妇人以其身重。厌本所习。又为伤娠。乳儿时淫其母乳则竭。又以心着淫欲不复护儿。非道之处则非女根女心不乐。强以非理故名邪淫。是事不作名为不邪淫。问曰。若夫主不知不见不恼。他有何罪。答曰。以其邪故既名为邪。是为不正。是故有罪。复次此有种种罪过。夫妻之情异身同体。夺他所爱破其本心。是名为贼。复有重罪。恶名丑声为人所憎少乐多畏。或畏刑戮又畏夫主傍人所知多怀妄语。圣人所呵罪中之罪(丹注云淫罪邪淫破戒故名罪中之罪)复次淫劮之人当自思惟。我妇他妻同为女人。骨肉情态彼此无异。而我何为横生惑心随逐邪意邪淫之人。破失今世后世之乐。(好名善誉身心安乐今世得也。生天得道涅槃之利后世得也)复次回己易处以自制心。若彼侵我妻我则忿恚。我若侵彼彼亦何异。恕己自制故应不作。复次如佛所说。邪淫之人后堕剑树地狱众苦备受。得出为人。家道不穆。常值淫妇邪僻残贼邪淫为患。譬如蝮蛇亦如大火。不急避之祸害将及。如佛所说。邪淫有十罪。一者常为所淫夫主欲危害之。二者夫妇不穆常共斗诤。三者诸不善法日日增长。于诸善法日日损减。四者不守护身妻子孤寡。五者财产日耗。六者有诸恶事常为人所疑。七者亲属知识所不爱喜。八者种怨家业因缘。九者身坏命终死入地狱。十者若出为女人多人共夫。若为男子妇不贞洁。如是等种种因缘不作。是名不邪淫。妄语者。不净心欲诳他。覆隐实出异语生口业。是名妄语。妄语之罪从言声相解生。若不相解虽不实语。无妄语罪。是妄语。知言不知不知言知。见言不见不见言见。闻言不闻不闻言闻。是名妄语。若不作是名不妄语。问曰。妄语有何等罪。答曰。妄语之人。先自诳身然后诳人。以实为虚以虚为实。虚实颠倒不受善法。譬如覆瓶水不得入。妄语之人心无惭愧。闭塞天道涅槃之门。观知此罪。是故不作。复次观知实语其利甚广。实语之利自从己出甚为易得。是为一切出家人力。如是功德居家出家人共有此利。善人之相。复次实语之人其心端直。其心端直易得免苦。譬如稠林曳木直者易出。问曰。若妄语有如是罪。人何以故妄语。答曰。有人愚痴少智。遭事苦厄妄语求脱不知事发。今世得罪不知后世有大罪报。复有人虽知妄语罪。悭贪嗔恚愚痴多故而作妄语。复有人虽不贪恚。而妄证人罪心谓实尔。死堕地狱如提婆达多弟子俱伽离。常求舍利弗目揵连过失。是时二人夏安居竟。游行诸国值天大雨。到陶作家宿盛陶器舍。此舍中先有一女人在闇中宿。二人不知。此女人其夜梦失不净。晨朝趣水澡洗。是时俱伽离偶行见之。俱伽离能相知人交会情状。而不知梦与不梦。是时俱伽离顾语弟子。此女人昨夜与人情通。即问女人汝在何处卧。答言。我在陶师屋中寄宿。又问共谁。答言。二比丘。是时二人从屋中出。俱伽离见已。又以相验之。意谓二人必为不净。先怀嫉妒既见此事。遍诸城邑聚落告之。次到祇洹唱此恶声。于是中间梵天王来欲见佛。佛入静室寂然三昧。诸比丘众亦各闭房三昧。皆不可觉。即自思惟。我故来见佛。佛入三昧且欲还去。即复念言。佛从定起亦将不久。于是小住。到俱伽离房前。扣其户而言。俱伽离俱伽离。舍利弗目揵连心净柔软。汝莫谤之而长夜受苦。俱伽离问言。汝是何人。答言。我是梵天王。问言。佛说汝得阿那含道。汝何以故来。梵王心念而说偈言</p>
<p>　无量法欲量　　不应以相取</p>
<p>　无量法欲量　　是野人覆没　</p>
<p>说此偈已。到佛所具说其事。佛言。善哉善哉。快说此偈。尔时世尊复说此偈</p>
<p>　无量法欲量　　不应以相取</p>
<p>　无量法欲量　　是野人覆没　</p>
<p>梵天王听佛说已。忽然不现即还天上。尔时俱迦离到佛所。头面礼佛足却住一面。佛告俱伽离。舍利弗目揵连心净柔软。汝莫谤之而长夜受苦。俱伽离白佛言。我于佛语不敢不信。但自目见了了。定知二人实行不净。佛如是三呵。俱伽离亦三不受。即从坐起而去。还其房中举身生疮。始如芥子渐大如豆如枣如奈。转大如苽。翕然烂坏如大火烧。叫唤嗥哭其夜即死。入大莲华地狱。有一梵天夜来白佛。俱伽离已死复有一梵天言。堕大莲华地狱。其夜过已佛命僧集而告之言。汝等欲知俱伽离所堕地狱寿命长短不。诸比丘言。愿乐欲闻。佛言。有六十斛胡麻。有人过百岁取一胡麻。如是至尽。阿浮陀地狱中寿故未尽。二十阿浮陀地狱中寿。为一尼罗浮陀地狱中寿。如二十尼罗浮陀地狱中寿为一阿罗逻地狱中寿。二十阿罗逻地狱中寿。为一阿婆婆地狱中寿。二十阿婆婆地狱中寿。为一休休地狱中寿。二十休休地狱中寿。为一沤波罗地狱中寿。二十沤波罗地狱中寿。为一分陀梨迦地狱中寿。二十分陀梨迦地狱中寿。为一摩呵波头摩地狱中寿。俱伽离堕是摩呵波头摩地狱中。出其大舌以百钉钉之。五百具犁耕之。尔时世尊说此偈言</p>
<p>　夫士之生　　斧在口中　　所以斩身</p>
<p>　由其恶言　　应呵而赞　　应赞而呵</p>
<p>　口集诸恶　　终不见乐</p>
<p>　心口业生恶　　堕尼罗浮狱</p>
<p>　具满百千世　　受诸毒苦痛</p>
<p>　若生阿浮陀　　具满三十六</p>
<p>　别更有五世　　皆受诸苦毒</p>
<p>　心依邪见　　破贤圣语　　如竹生实</p>
<p>　自毁其形　</p>
<p>如是等心生疑谤。遂至决定亦是妄语。妄语人乃至佛语而不信受。受罪如是。以是故不应妄语。复次如佛子罗睺罗。其年幼稚未知慎口。人来问之。世尊在不。诡言不在。若不在时。人问罗睺罗。世尊在不。诡言佛在。有人语佛。佛语罗睺罗。澡槃取水与吾洗足。洗足已。语罗睺罗。覆此澡槃。如敕即覆。佛言。以水注之。注已问言。水入中不。答言。不入。佛告罗睺罗。无惭愧人妄语覆心道法不入。亦复如是。如佛说。妄语有十罪。何等为十。一者口气臭。二者善神远之非人得便。三者虽有实语人不信受。四者智人语议常不参豫。五者常被诽谤。丑恶之声周闻天下。六者人所不敬。虽有教敕人不承用。七者常多忧愁。八者种诽谤业因缘。九者身坏命终当堕地狱。十者若出为人常被诽谤。如是种种不作。是为不妄语。名口善律仪。不饮酒者。酒有三种。一者谷酒。二者果酒。三者药草酒。果酒者。蒱桃阿梨咤树果。如是等种种名为果酒。药草酒者。种种药草。合和米麴甘蔗汁中。能变成酒。同蹄畜乳酒。一切乳热者可中作酒。略说。若干若湿若清若浊。如是等能令人心动放逸。是名为酒。一切不应饮。是名不饮酒。问曰。酒能破冷益身令心欢喜。何以不饮。答曰。益身甚少所损甚多。是故不应饮。譬如美饮其中杂毒。是何等毒。如佛语难提迦优婆塞。酒有三十五失。何等三十五。一者现世财物虚竭。何以故。人饮酒醉心无节限。用费无度故。二者众病之门。三者斗诤之本。四者裸露无耻。五者丑名恶声人所不敬。六者覆没智慧。七者应所得物而不得。已所得物而散失。八者伏匿之事尽向人说。九者种种事业废不成办。十者醉为愁本。何以故。醉中多失。醒已惭愧忧愁。十一者身力转少。十二者身色坏。十三者不知敬父。十四者不知敬母。十五者不敬沙门。十六者不敬婆罗门。十七者不敬伯叔及尊长。何以故。醉闷恍惚无所别故。十八者不尊敬佛。十九者不敬法。二十者不敬僧。二十一者朋党恶人。二十二者疏远贤善。二十三者作破戒人。二十四者无惭无愧。二十五者不守六情。二十六者纵色放逸。二十七者人所憎恶不喜见之。二十八者贵重亲属及诸知识所共摈弃。二十九者行不善法。三十者弃舍善法。三十一者明人智士所不信用。何以故。酒放逸故。三十二者远离涅槃。三十三者种狂痴因缘。三十四者身坏命终堕恶道泥梨中。三十五者若得为人所生之处常当狂騃。如是等种种过失。是故不饮。如偈说</p>
<p>　酒失觉知相　　身色浊而恶</p>
<p>　智心动而乱　　惭愧已被劫</p>
<p>　失念增嗔心　　失欢毁宗族</p>
<p>　如是虽名饮　　实为饮死毒</p>
<p>　不应嗔而嗔　　不应笑而笑</p>
<p>　不应哭而哭　　不应打而打</p>
<p>　不应语而语　　与狂人无异</p>
<p>　夺诸善功德　　知愧者不饮　</p>
<p>如是四罪不作。是身善律仪。妄语不作是口善律仪。名为优婆塞五戒律仪。问曰。若八种律仪。及净命是名为戒。何以故优婆塞。于口律仪中。无三律仪及净命。答曰。白衣居家。受世间乐兼修福德。不能尽行戒法。是故佛令持五戒。复次四种口业中妄语最重。复次妄语心生故作。余者或故作或不故作。复次但说妄语已摄三事。复次诸善法中实为最大。若说实语四种正语皆已摄得。复次白衣处世。当官理务家业作使。是故难持不恶口法。妄语故作事重故不应作。是五戒有五种受。名五种优婆塞。一者一分行优婆塞。二者少分行优婆塞。三者多分行优婆塞。四者满行优婆塞。五者断淫优婆塞。一分行者。于五戒中受一戒。不能受持四戒。少分行者。若受二戒若受三戒。多分行者。受四戒。满行者。尽持五戒。断淫者。受五戒已师前更作自誓言。我于自妇不复行淫。是名五戒。如佛偈说</p>
<p>　不杀亦不盗　　亦不有邪淫</p>
<p>　实语不饮酒　　正命以净心</p>
<p>　若能行此者　　二世忧畏除</p>
<p>　戒福恒随身　　常与天人俱</p>
<p>　世间六时华　　荣曜色相发</p>
<p>　以此一岁华　　天上一日具</p>
<p>　天树自然生　　花鬘及璎珞</p>
<p>　丹葩如灯照　　众色相间错</p>
<p>　天衣无央数　　其色若干种</p>
<p>　鲜白映天日　　轻密无间垄</p>
<p>　金色映绣文　　斐亹如云气</p>
<p>　如是上妙服　　悉从天树出</p>
<p>　明珠天耳珰　　宝磲曜手足</p>
<p>　随心所好爱　　亦从天树出</p>
<p>　金华琉璃茎　　金刚为华须</p>
<p>　柔软香芬熏　　悉从宝池出</p>
<p>　琴瑟筝箜篌　　七宝为挍饰</p>
<p>　器妙故音清　　皆亦从树出</p>
<p>　波[(匕/示)*(入/米)]质妒树　　天上树中王</p>
<p>　在彼欢喜园　　一切无有比</p>
<p>　持戒为耕田　　天树从中出</p>
<p>　天厨甘露味　　饮食除饥渴</p>
<p>　天女无监碍　　亦无妊身难</p>
<p>　嬉怡纵逸乐　　食无便利患</p>
<p>　持戒常摄心　　得生自恣地</p>
<p>　无事亦无难　　常得肆乐志</p>
<p>　诸天得自在　　忧苦不复生</p>
<p>　所欲应念至　　身光照幽冥</p>
<p>　如是种种乐　　皆由施与戒</p>
<p>　若欲得此报　　当勤自勉励　</p>
<p>问曰。今说尸罗波罗蜜当以成佛。何以故乃赞天福。答曰。佛言。三事必得报果不虚。布施得大富。持戒生好处。修定得解脱。若单行尸罗得生好处。若修定智慧慈悲和合得三乘道。今但赞持戒。现世功德名闻安乐。后世得报。如偈所赞。譬如小儿蜜涂苦药然后能服。今先赞戒福然后人能持戒。能持戒已立大誓愿得至佛道。是为尸罗生尸罗波罗蜜。又以一切人皆着乐世间之乐天上为最。若闻天上种种快乐。便能受行尸罗。后闻天上无常。厌患心生能求解脱。更闻佛无量功德。若慈悲心生。依尸罗波罗蜜。得至佛道。以是故虽说尸罗报无咎。问曰。白衣居家唯此五戒。更有余法耶。答曰。有一日戒六斋日持功德无量。若十二月一日至十五日。受持此戒其福甚多。问曰。云何受一日戒。答曰。受一日戒法长跪合掌应如是言。我某甲今一日一夜。归依佛归依法归依僧。如是二如是三归依。我某甲归依佛竟。归依法竟。归依僧竟。如是二如是三归依竟。我某甲若身业不善。若口业不善。若意业不善。贪欲嗔恚愚痴故。若今世若过世有如是罪。今日诚心忏悔。身清净口清净心清净。受行八戒是则布萨。秦言共住。如诸佛尽寿不杀生。我某甲一日一夜。不杀生亦如是。如诸佛尽寿不盗。我某甲一日一夜。不盗亦如是。如诸佛尽寿不淫。我某甲一日一夜不淫亦如是。如诸佛尽寿不妄语。我某甲一日一夜不妄语亦如是。如诸佛尽寿不饮酒。我某甲一日一夜不饮酒亦如是。如诸佛尽寿不坐高大床上。我某甲一日一夜。不坐高大床上亦如是。如诸佛尽寿不着花璎珞。不香涂身不着香熏衣。我某甲一日一夜。不着花璎珞不香涂身不着香熏衣亦如是。如诸佛尽寿不自歌舞作乐亦不往观听。我某甲一日一夜。不自歌舞作乐不往观听亦如是。已受八戒。如诸佛尽寿不过中食。我某甲一日一夜。不过中食亦如是。我某甲受行八戒随学诸佛法。名为布萨。愿持是布萨福报。愿生生不堕三恶八难。我亦不求转轮圣王梵释天王世界之乐。愿诸烦恼尽逮得萨婆若成就佛道。问曰。云何受五戒。答曰。受五戒法。长跪合掌言。我某甲归依佛归依法归依僧。如是二如是三。我某甲归依佛竟。归依法竟。归依僧竟。如是二如是三。我是释迦牟尼佛优婆塞证知我。我某甲从今日尽寿归依。戒师应言。汝优婆塞听。是多陀阿伽度阿罗呵三藐三佛陀知人见人。为优婆塞说五戒如是。是汝尽寿持。何等五。尽寿不杀生是优婆塞戒。是中尽寿不应故杀生。是事若能当言诺。尽寿不盗。是优婆塞戒。是中尽寿不应盗。是事若能当言诺。尽寿不邪淫。是优婆塞戒。是中尽寿不应邪淫。是事若能当言诺。尽寿不妄语。是优婆塞戒。是中尽寿不应妄语。是事若能当言诺。尽寿不饮酒。是优婆塞戒。是中尽寿不应饮酒。是事若能当言诺。是优婆塞五戒尽寿受持。当供养三宝佛宝法宝比丘僧宝勤修福业以来佛道。问曰。何以故。六斋日受八戒修福德。答曰。是日恶鬼逐人欲夺人命。疾病凶衰令人不吉。是故劫初圣人。教人持斋修善作福以避凶衰。是时斋法不受八戒。直以一日不食为斋。后佛出世教语之言。汝当一日一夜如诸佛持八戒过中不食。是功德将人至涅槃。如四天王经中佛说。月六斋日使者太子及四天王。自下观察众生布施持戒孝顺父母。少者便上忉利以启帝释。帝释诸天心皆不悦言。阿修罗种多诸天种少。若布施持戒孝顺父母多者。诸天帝释心皆欢喜说言。增益天众减损阿修罗。是时释提婆那民见诸天欢喜。说此偈言</p>
<p>　六日神足月　　受持清净戒</p>
<p>　是人寿终后　　功德必如我　</p>
<p>佛告诸比丘。释提桓因不应说如是偈。所以者何。释提桓因三衰三毒未除。云何妄言持一日戒功德福报必得如我。若受持此戒心应如佛。是则实说。诸大尊天欢喜因缘故。得福增多。复次此六斋日。恶鬼害人恼乱一切。若所在丘聚郡县国邑。有持斋受戒行善人者。以此因缘恶鬼远去。住处安隐。以是故六日持斋受戒得福增多。问曰。何以故诸恶鬼神辈。以此六日恼害于人。答曰。天地本起经说。劫初成时有异梵天王子。诸鬼神父。修梵志苦行。满天上十二岁。于此六日。割肉出血以着火中。以是故诸恶鬼神。于此六日辄有势力。问曰。诸鬼神父。何以于此六日割身肉血以着火中。答曰。诸神中摩醯首罗神最大第一。诸神皆有日分。摩醯首罗。一月有四日分。八日二十三日十四日二十九日。余神一月有二日分。月一日十六日月二日十七日。其十五日三十日属一切神。摩醯首罗为诸神主。又得日多故数其四日为斋。二日是一切诸神日。亦数以为斋。是故诸鬼神。于此六日辄有力势</p>
<p>复次诸鬼神父于此六日割肉出血以着火中。过十二岁已。天王来下语其子言。汝求何愿。答言。我求有子。天王言。仙人供养法。以烧香甘果诸清净事。汝云何以肉血着火中。如罪恶法。汝破善法乐为恶事。令汝生恶子啖肉饮血。当说。是时火中有八大鬼出。身黑如墨发黄眼赤有大光明。一切鬼神皆从此八鬼生。以是故。于此六日割身肉血以着火中而得势力。如佛法中日无好恶。随世恶日因缘故。教持斋受八戒。问曰。五戒一日戒何者为胜。答曰。有因缘故二戒俱等。但五戒终身持。八戒一日持。又五戒常持时多而戒少。一日戒时少而戒多。复次若无大心虽复终身持戒。不如有大心人一日持戒也。譬如软夫为将。虽复将兵终身。智勇不足卒无功名。若如英雄奋发祸乱立定。一日之勋功盖天下。是二种戒。名居家优婆塞法。居家持戒凡有四种。有下中上。有上上。下人持戒为今世乐故。或为怖畏称誉名闻故。或为家法曲随他意故。或避苦役求离危难故。如是种种是下人持戒。中人持戒。为人中富贵欢娱适意。或期后世福乐。克己自勉为苦。日少所得甚多。如是思惟坚固持戒。譬如商人远出深入得利必多。持戒之福令人受后世福乐亦复如是。上人持戒为涅槃故。知诸法一切无常故。欲求离苦常乐无为故。复次持戒之人其心不悔。心不悔故得喜乐。得喜乐故得一心。得一心故得实智。得实智故得厌心。得厌心故得离欲。得离欲故得解脱。得解脱故得涅槃。如是持戒为诸善法根本。复次持戒为八正道初门入道初门必至涅槃</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>