<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度初品总说如是我闻释论第三(卷第二)</p>
<p>　　　　龙树菩萨造</p>
<p>　　　　后秦龟兹国三藏法师鸠摩罗什奉　诏译</p>
<p>如是我闻一时今当总说。问曰。若诸佛一切智人。自然无师不随他教不受他法。不用他道不从他闻而说法。何以言如是我闻。答曰。如汝所言。佛一切智人自然无师。不应从他闻法而说。佛法非但佛口说者。是一切世间真实善语。微妙好语皆出佛法中。如佛毗尼中说。何者是佛法。佛法有五种人说。一者佛自口说。二者佛弟子说。三者仙人说。四者诸天说。五者化人说。复次如释提桓因得道经。佛告憍尸迦。世间真实善语微妙好语皆出我法中。如赞佛偈中说</p>
<p>　诸世善语　　皆出佛法　　善说无失</p>
<p>　无过佛语　　余处虽有　　善无过语</p>
<p>　一切皆是　　佛法之余　　诸外道中</p>
<p>　设有好语　　如虫食木　　偶得成字</p>
<p>　初中下法　　自共相破　　如铁出金</p>
<p>　谁当信者　　如伊兰中　　牛头栴檀</p>
<p>　如苦种中　　甘善美果　　设能信者</p>
<p>　是人则信　　外经书中　　自出好语</p>
<p>　诸好实语　　皆从佛出　　如栴檀香</p>
<p>　出摩梨山　　除摩梨山　　无出栴檀</p>
<p>　如是除佛　　无出实语　</p>
<p>复次如是我闻。是阿难等佛大弟子辈说。入佛法相故名为佛法。如佛般涅槃时。于俱夷那竭国萨罗双树间。北首卧将入涅槃。尔时阿难亲属爱未除未离欲故。心没忧海不能自出。尔时长老阿泥卢豆语阿难。汝守佛法藏人。不应如凡人自没忧海。一切有为法是无常相。汝莫愁忧。又佛手付汝法。汝今愁闷失所受事。汝当问佛。佛般涅槃后我曹云何行道。谁当作师。恶口车匿云何共住。佛经初作何等语。如是种种未来事应问佛。阿难闻是事。闷心小醒得念道力。助于佛末后卧床边。以此事问佛。佛告阿难。若今现前。若我过去后自依止法依止不余依止。云何比丘自依止法依止不余依止。于是比丘内观身。常当一心智慧勤修精进。除世间贪忧。外身内外身观亦如是。受心法念处亦复如是。是名比丘自依止法依止不余依止。从今日解脱戒经即是大师。如解脱戒经说。身业口业应如是行。车匿比丘我涅槃后。如梵法治。若心濡伏者。应教删陀迦旃延经。即可得道。复次我三阿僧祇劫所集法宝藏。是藏初应作是说。如是我闻一时佛在某方某国土某处树林中。何以故。过去诸佛经初。皆称是语。未来诸佛经初。亦称是语。现在诸佛末后般涅槃时。亦教称是语。今我般涅槃后。经初亦应称如是我闻一时。是故当知是佛所教非佛自言如是我闻。佛一切智人自然无师故。不应言我闻。若佛自说如是我闻。有所不知者。可有此难。阿难问佛。佛教是语。是弟子所言。如是我闻。无有咎。复次欲令佛法久住世间故。长老摩诃迦叶等诸阿罗汉问阿难。佛初何处说法。说何等法。阿难答如是我闻一时佛在波罗捺国仙人鹿林中。为五比丘说是苦圣谛。我本不从他闻。法中正忆念得眼智明觉。是经是中应广说。如集法经中广说。佛入涅槃时。地六种动诸河反流。疾风暴发黑云四起。恶雷掣电雹雨骤堕处处星流师子恶兽哮吼唤呼。诸天世人皆大号啕。诸天人等皆发是言。佛取涅槃一何疾哉。世间眼灭。当是时间。一切草木药树华叶一时剖裂。诸须弥山王尽皆倾摇。海水波扬地大震动山崖崩落。诸树摧折四面烟起。甚大可畏。陂池江河尽皆娆浊。彗星昼出。诸人啼哭诸天忧愁。诸天女等郁伊哽咽涕泪交流。诸学人等默然不乐。诸无学人。念有为诸法一切无常。如是天人夜叉罗刹犍闼婆甄陀罗摩睺罗伽及诸龙等。皆大忧愁。诸阿罗汉度老病死海。心念言</p>
<p>　已渡凡夫恩爱河　　老病死券已裂破</p>
<p>　见身箧中四大蛇　　今入无余灭涅槃　</p>
<p>诸大阿罗汉。各各随意于诸山林流泉溪谷处处舍身而般涅槃。更有诸阿罗汉。于虚空中飞腾而去。譬如雁王。现种种神力。令众人心信清净。然后般涅槃。六欲天乃至遍净天等。见诸阿罗汉皆取灭度。各心念言。佛日既没种种禅定解脱智慧弟子光亦灭。是诸众生有种种淫怒痴病。是法药师辈今疾灭度谁当治者。无量智慧大海中生。弟子莲华今已干枯。法树摧折法云散灭。大智象王既逝象子亦随去。法商人过去。从谁求法宝。如偈说</p>
<p>　佛已永寂入涅槃　　诸灭结众亦过去</p>
<p>　世界如是空无智　　痴冥遂增智灯灭　</p>
<p>尔时诸天礼摩诃迦叶足。说偈言</p>
<p>　耆年欲恚慢已除　　其形譬如紫金柱</p>
<p>　上下端严妙无比　　目明清净如莲华　</p>
<p>如是赞已。白大迦叶言。大德迦叶。仁者知不。法船欲破法城欲颓。法海欲竭法幢欲倒。法灯欲灭说法人欲去。行道人渐少。恶人力转盛。当以大慈建立佛法</p>
<p>尔时大迦叶心如大海澄静不动。良久而答。汝等善说实如所言。世间不久无智盲冥。于是大迦叶默然受请。尔时诸天礼大迦叶足。忽然不现各自还去。是时大迦叶思惟。我今云何使是三阿僧祇劫难得佛法而得久住。如是思惟竟。我知是法可使久住。应当结集修妒路阿毗昙毗尼作三法藏。如是佛法可得久住。未来世人可得受行。所以者何。佛世世勤苦慈愍众生故。学得是法为人演说。我曹亦应承用佛教宣扬开化。是时大迦叶作是语竟。住须弥山顶。挝铜揵稚。说此偈言</p>
<p>　佛诸弟子　　若念于佛　　当报佛恩</p>
<p>　莫入涅槃　</p>
<p>是揵稚音大迦叶语声。遍至三千大千世界。皆悉闻知。诸有弟子得神力者。皆来集会大迦叶所。尔时大迦叶告诸会者。佛法欲灭。佛从三阿僧祇劫。种种勤苦慈愍众生学得是法。佛般涅槃已。诸弟子知法持法诵法者皆亦随佛灭度。法今欲灭。未来众生甚可怜愍。失智慧眼愚痴盲冥。佛大慈悲愍伤众生。我曹应当承用佛教。须待结集经藏竟。随意灭度。诸来众会皆受教住。尔时大迦叶选得千人。除善阿难。尽皆阿罗汉得六神通。得共解脱无碍解脱。悉得三明禅定自在。能逆顺行诸三昧皆悉无碍。诵读三藏知内外经书。诸外道家十八种大经尽亦读知。皆能论议降伏异学。问曰。是时有如是等无数阿罗汉。何以故正选取千人不多取耶。答曰。频婆娑罗王得道。八万四千官属亦各得道。是时王教敕宫中。常设饭食供养千人。阿阇贳王不断是法。尔时大迦叶思惟言。若我等常乞食者。当有外道强来难问废阙法事。今王舍城。常设饭食供给千人。是中可住结集经藏。以是故选取千人。不得多取。是时大迦叶与千人俱到王舍城耆阇崛山中。告语阿阇世王。给我等食日日送来。今我曹等结集经藏不得他行。是中夏安居三月初十五日说戒时。集和合僧。大迦叶入禅定。以天眼观今是众中谁有烦恼未尽。应逐出者。唯有阿难一人不尽。余九百九十九人。诸漏已尽清净无垢。大迦叶从禅定起。众中手牵阿难出言。今清净众中结集经藏。汝结未尽不应住此。是时阿难惭耻悲泣而自念言。我二十五年。随侍世尊供给左右。未曾得如是苦恼。佛实大德慈悲含忍。念已白大迦叶言。我能有力久可得道。但诸佛法阿罗汉者。不得供给左右使令。以是故我留残结不尽断耳。大迦叶言。汝更有罪。佛意不欲听女人出家。汝殷勤劝请佛听为道。以是故佛之正法五百岁而衰微。是汝突吉罗罪。阿难言。我怜愍瞿昙弥。又三世诸佛法皆有四部众。我释迦文佛云何独无。大迦叶复言。佛欲涅槃时。近俱夷那竭城脊痛。四叠沤多罗僧敷卧。语汝言。我须水。汝不供给。是汝突吉罗罪。阿难答言。是时五百乘车截流而渡令水浑浊。以是故不取。大迦叶复言。正使水浊佛有大神力能令大海浊水清净。汝何以不与。是汝之罪。汝去作突吉罗忏悔。大迦叶复言。佛问汝。若有人四神足好修。可住寿一劫若减一劫。佛四神足好修。欲住寿一劫若减一劫。汝默然不答。问汝至三。汝故默然。汝若答佛佛四神足好修。应住一劫若减一劫。由汝故。令佛世尊早入涅槃。是汝突吉罗罪。阿难言。魔蔽我心。是故无言。我非恶心而不答佛。大迦叶复言。汝与佛叠僧伽梨衣以足蹈上。是汝突吉罗罪。阿难言。尔时有大风起无人助。我捉衣时风吹来堕我脚下。非不恭敬故蹈佛衣。大迦叶复言。佛阴藏相般涅槃后以示女人。是何可耻。是汝突吉罗罪。阿难言。尔时我思惟。若诸女人见佛阴藏相者。便自羞耻女人形。欲得男子身修行佛相种福德根。以是故我示女人。不为无耻而故破戒。大迦叶言。汝有六种突吉罗罪。尽应僧中悔过。阿难言诺。随长老大迦叶及僧所教。是时阿难长跪合手。偏袒右肩脱革屣。六种突吉罗罪忏悔。大迦叶于僧中手牵阿难出。语阿难言。断汝漏尽然后来入。残结未尽汝勿来也。如是语竟便自闭门。尔时。诸阿罗汉议言。谁能结集毗尼法藏者。长老阿泥卢豆言。舍利弗是第二佛有好弟子。字憍梵波提(秦言牛齝)柔软和雅常处闲居。住心寂燕能知毗尼法藏。今在天上尸利沙树园中住。遣使请来。大迦叶语下坐比丘。汝次应僧使。下坐比丘言。僧有何使。大迦叶言。僧使汝至天上尸利沙树园中憍梵波提阿罗汉住处。是比丘欢喜踊跃受僧敕命。白大迦叶言。我到憍梵波提阿罗汉所陈说何事。大迦叶言。到已语憍梵钵提。大迦叶等漏尽阿罗汉。皆会阎浮提。僧有大法事。汝可疾来是。下坐比丘头面礼僧右绕三匝。如金翅鸟飞腾虚空。往到憍梵波提所。头面作礼。语憍梵波提言。软善大德少欲知足常在禅定。大迦叶问讯有语。今僧有大法事。可疾下来观众宝聚。是时憍梵波提心觉生疑。语是比丘言。僧将无斗诤事唤我来耶。无有破僧者不。佛日灭度耶。是比丘言。实如所言。大师佛已灭度。憍梵波提言。佛灭度大疾。世间眼灭。能逐佛转法轮将我和上舍利弗今在何所。答曰。先入涅槃。憍梵波提言。大师法将各自别离。当可奈何。摩诃目伽连今在何所。是比丘言。是亦灭度。憍梵波提言。佛法欲散大人过去众生可愍。问长老阿难今何所作。是比丘言。长老阿难佛灭度后。忧愁啼哭迷闷不能自喻。憍梵波提言。阿难懊恼由有爱结别离生苦。罗睺罗复云何。答言。罗睺罗得阿罗汉故无忧无愁。但观诸法无常相。憍梵波提言。难断爱已断无忧愁。憍梵波提言。我失离欲大师。于是尸利沙树园中住。亦何所为。我和上大师皆已灭度。我今不能复下阎浮提。住此般涅槃。说是言已入禅定中。踊在虚空。身放光明。又出水火。手摩日月现种种神变。自心出火烧身。身中出水四道流下。至大迦叶所。水中有声。说此偈言</p>
<p>　憍梵钵提稽首礼　　妙众第一大德僧</p>
<p>　闻佛灭度我随去　　如大象去象子随　</p>
<p>尔时下坐比丘。持衣钵还僧。是时中间阿难思惟诸法求尽残漏。其夜坐禅经行殷勤求道。是阿难智慧多定力少。是故不即得道。定智等者乃可速得。后夜欲过疲极偃息。却卧就枕头未至枕。廓然得悟。如电光出闇者见道。阿难如是入金刚定。破一切诸烦恼山。得三明六神通共解脱。作大力阿罗汉。即夜到僧堂门敲门而唤。大迦叶问言。敲门者谁。答言。我是阿难。大迦叶言。汝何以来。阿难言。我今夜得尽诸漏。大迦叶言。不与汝开门。汝从门钥孔中来。阿难答言。可尔。即以神力从门钥孔中入。礼拜僧足忏悔。大迦叶莫复见责。大迦叶手摩阿难头言。我故为汝使汝得道。汝无嫌恨。我亦如是以汝自证。譬如手画虚空无所染着。阿罗汉心亦如是。一切法中得无所著。复汝本坐。是时僧复议言。憍梵波提已取灭度。更有谁能结集法藏。长老阿泥卢豆言。是长老阿难。于佛弟子常侍近佛。闻经能持佛常叹誉。是阿难能结集经藏。是时长老大迦叶摩阿难头言。佛嘱累汝令持法藏。汝应报佛恩。佛在何处最初说法。佛诸大弟子能守护法藏者皆以灭度。唯汝一人在。汝今应随佛心怜愍众生。故集佛法藏。是时阿难礼僧已坐师子床。时大迦叶说此偈言</p>
<p>　佛圣师子王　　阿难是佛子</p>
<p>　师子座处坐　　观众无有佛</p>
<p>　如是大德众　　无佛失威神</p>
<p>　如空无月时　　有宿而不严</p>
<p>　汝大智人说　　汝佛子当演</p>
<p>　何处佛初说　　今汝当布现　</p>
<p>是时长老阿难一心合手。向佛涅槃方。如是说言</p>
<p>　佛初说法时　　尔时我不见</p>
<p>　如是展转闻　　佛在波罗柰</p>
<p>　佛为五比丘　　初开甘露门</p>
<p>　说四真谛法　　苦集灭道谛</p>
<p>　阿若憍陈如　　最初得见道</p>
<p>　八万诸天众　　皆亦入道迹　</p>
<p>是千阿罗汉闻是语已。上升虚空高七多罗树。皆言咄无常力大。如我等眼见佛说法。今乃言我闻。便说偈言</p>
<p>　我见佛身相　　犹如紫金山</p>
<p>　妙相众德灭　　唯有名独存</p>
<p>　是故当方便　　求出于三界</p>
<p>　勤集诸善根　　涅槃最为乐　</p>
<p>尔时长老阿泥卢豆。说偈言</p>
<p>　咄世间无常　　如水月芭蕉</p>
<p>　功德满三界　　无常风所坏　</p>
<p>尔时大迦叶。复说此偈</p>
<p>　无常力甚大　　愚智贫富贵</p>
<p>　得道及未得　　一切无能免</p>
<p>　非巧言妙宝　　非欺诳力诤</p>
<p>　如火烧万物　　无常相法尔　</p>
<p>大迦叶语阿难。从转法轮经至大般涅槃。集作四阿含。增一阿含中阿含长阿含相应阿含。是名修妒路法藏。诸阿罗汉更问。谁能明了集毗尼法藏。皆言。长老忧婆离于五百阿罗汉中持律第一。我等今请。即请言。起就师子座处坐说。佛在何处初说毗尼结戒。忧婆离受僧教。师子座处坐说。如是我闻一时佛在毗舍离。尔时须提那迦兰陀长者子初作淫欲。以是因缘故结初大罪。二百五十戒义作三部七法八法比丘尼毗尼增一。忧婆利问杂部善部。如是等八十部作毗尼藏。诸阿罗汉复更思惟。谁能明了集阿毗昙藏。念言。长老阿难于五百阿罗汉中。解修妒路义第一。我等今请。即请言。起就师子座处坐。佛在何处初说阿毗昙。阿难受僧教师子座处坐说。如是我闻一时佛在舍婆提城。尔时佛告诸比丘。诸有五怖五罪五怨不除不灭。是因缘故此生中身心受无量苦。复后世堕恶道中。诸有无此五怖五罪五怨。是因缘故于今生种种身心受乐。后世生天上乐处。何等五怖应远。一者杀二者盗三者邪淫四者妄语五者饮酒。如是等名阿毗昙藏。三法藏集竟。诸天鬼神诸龙天女种种供养。雨天华香幡盖天衣。供养法故。于是说偈</p>
<p>　怜愍世界故　　集结三藏法</p>
<p>　十力一切智　　说智无明灯　</p>
<p>问曰。八犍度阿毗昙六分阿毗昙等。从何处出。答曰。佛在世时法无违错。佛灭度后初集法时亦如佛在。后百年阿输迦王。作般阇于瑟大会。诸大法师论议异故。有别部名字。从是以来展转。至姓迦旃延婆罗门道人。智慧利根尽读三藏内外经书。欲解佛语故。作发智经八犍度。初品是世间第一法。后诸弟子等。为后人不能尽解八犍度故。作鞞婆娑。有人言。六分阿毗昙中。第三分八品之名分别世处分。(此是楼炭经作六分中第三分)是目犍连作。六分中初分八品四品。是婆须蜜菩萨作。四品是罽宾阿罗汉作。余五分诸论议师所作。有人言。佛在时舍利弗解佛语故。作阿毗昙。后犊子道人等读诵。乃至今名为舍利弗阿毗昙。摩诃迦旃延佛在时。解佛语作昆勒。(昆勒秦言箧藏)乃至今行于南天竺。皆是广解佛语故。如说五戒。几有色几无色。几可见几不可见。几有对几无对。几有漏几无漏。几有为几无为。几有报几无报。几有善几不善。几有记几无记。如是等是名阿毗昙。复次七使。欲染使嗔恚使。有爱使憍慢使。无明使见使疑使。是七使。几欲界系几色界系几无色界系。几见谛断几思惟断。几见苦断几见集断。几见尽断几见道断。几遍使几不遍使。十智法智比智世智他心智。苦智集智灭智道智。尽智无生智。是十智。几有漏几无漏。几有为几无为。几有漏缘几无漏缘。几有为缘几无为缘。几欲界缘几色界缘几无色界缘。几不系缘。几无碍道中修。几解脱道中修。四果得时几得几失。如是等分别一切法。亦名阿毗昙。为阿毗昙三种。一者阿毗昙身及义。略说三十二万言。二者六分。略说三十六万言。三者昆勒。略说三十二万言。昆勒广比诸事以类相从。非阿毗昙。略说如是我闻一时总义竟</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 