<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度论释初品中到彼岸义第五十(卷三十三)</p>
<p>　　　　圣者龙树造</p>
<p>　　　　后秦龟兹国三藏鸠摩罗什译</p>
<p>【经】复次舍利弗。菩萨摩诃萨欲到有为无为法彼岸者。当学般若波罗蜜</p>
<p>【论】彼岸者。于有为无为法尽到其边。云何是彼岸以大智慧悉知悉尽。有为法总相别相种种悉解。无为法中从须陀洹至佛悉皆了知。有为无为法相义如先说</p>
<p>【经】菩萨摩诃萨欲知过去未来现在诸法如诸法法相无生际者。当学般若波罗蜜</p>
<p>【论】问曰。上已说如。今何以更说。答曰。上直言诸法如今言三世皆如。上略说此广说。上说一此说三。法相即是法性。无生际即是实际。过去法如即是过去法相。未来现在亦如是。复次过去法如即是未来现在法如。现在法如即是过去未来法如。未来法如即是过去现在法如。所以者何。如相非一非异故。复次如先说二种如。一者世间如。二者出世间如。用是世间如三世各各异。用是出世间如三世为一</p>
<p>复次法相名诸法业诸法所作力因缘果报。如火为热相水为湿相。如是诸法中分别因缘果报各各别相。如是处非处力中说。是名世间法相。若是诸法相推求寻究。入无生法中更无过是者是名无生际。问曰。如法相可分别有三世。无生际是未来法云何有过去现在。如阿毗昙说。生法者过去现在。是无生法者未来及无为法。是云何欲令过去现在有无生。答曰。如先种种说破生法。一切法皆无生。何但未来无生。如一时义中已破三世。三世一相所谓无相。如是则无生相。复次无生名为涅槃。以涅槃不生不灭故。涅槃者末后究竟不复更生。而一切法即是涅槃。以是故佛说一切法皆是无生际</p>
<p>【经】复次舍利弗。菩萨摩诃萨欲在一切声闻辟支佛前。欲给侍诸佛。欲为诸佛内眷属。欲得大眷属。欲得菩萨眷属。欲得净报大施。当学般若波罗蜜</p>
<p>【论】问曰。若菩萨未得漏尽云何在漏尽圣人前。答曰。菩萨初发意时已在一切众生前。何况积劫修行。是菩萨功德智慧大故。世世常大能利益声闻辟支佛。众生知菩萨恩故。推崇敬重乃至畜生中亦为尊重。如菩萨昔作鹿其色如金其角七宝。五百鹿随逐宗事。若在人中好世作转轮圣王。恶世恒作大王护持佛法利益众生。若出家值有佛法则为世作大度师兴显佛法。若无佛法则为外道大师行四无量。阿罗汉辟支佛虽有无漏利益事少。譬如一升酥虽精不如大海水酪。菩萨虽有漏智慧及其成熟利益无量。复次罗汉辟支佛四事供养助道之具。多由菩萨得。如首楞严经说。文殊师利七十二亿作辟支佛。化辟支佛人令其成道。以是故在声闻辟支佛前。欲为诸佛给使者。如释迦文佛未出家时。车匿给使优陀耶戏笑。瞿毗耶耶输陀等诸婇女为内眷属。出家六年苦行时五人给侍。得道时弥喜罗陀须那刹多罗阿难密迹力士等是名内眷属。大眷属者。舍利弗目揵连摩诃迦叶须菩提迦旃延富楼那阿泥卢豆等诸圣人。及弥勒文殊师利颰陀婆罗诸阿毗跋致一生补处菩萨等。是名大眷属。复次佛有二种身。一者法性生身。二者随世间身。世间身眷属如先说。法性生身者。有无量无数阿僧祇一生补处菩萨侍从。所以者何。如不可思议解脱经说。佛欲生时八万四千一生补处菩萨在前导。菩萨从后而出。譬如阴云笼月。又如法华经说。从地踊出菩萨等皆是内眷属大眷属。菩萨眷属者。有佛纯以菩萨为眷属。有佛纯以声闻为眷属。有佛菩萨声闻杂为眷属。是故言但欲得菩萨为眷属者。当学般若波罗蜜。眷属有三上中下。下者纯声闻。中者杂。上者但菩萨。净报大施者。有人言。菩萨多集福德未除烦恼。受人信施未能净报。佛言菩萨行般若波罗蜜。诸法皆空不可得。何况诸结使。菩萨入法性中故不证真际。是故能净报施福。复次菩萨功德广大。从发心已来欲代一一众生受一切苦。欲以一切功德与一切众生。然后当自求佛道。但是事不可得故。而自成佛度一切众生。又菩萨志愿不以阿僧祇为拘。如世间及如法性实际虚空等久住菩萨心住世间利益众生故。亦如是久住无有穷已。是人不能净报施福者谁能净毕。如父母虽有结使诸恶。以一世利益子故。受其供养令子得大福。何况菩萨无诸结使。而住无边世中利益众生而不净毕。又复菩萨但有悲心而无般若尚能利益。何况行般若波罗蜜。问曰。若菩萨无结使云何世间受生。答曰。先已答。菩萨得无生法忍得法性生身处处变化以度众生庄严世界。是功德因缘故虽未得佛能净报施福</p>
<p>【经】复次舍利弗。菩萨摩诃萨欲不起悭心破戒心嗔恚心懈怠心乱心痴心者。当学般若波罗蜜</p>
<p>【论】是六种心恶故。能障蔽六波罗蜜门。如菩萨行布施时。若有悭心起令布施不清净。所谓不能以好物施。若与好物不能多与。若与外物则不能内施。若能内施不能尽与。若由悭心故。菩萨行般若波罗蜜。知一切法无我无我所。诸法皆空如梦如幻。以身头目骨髓布施如施草木。是菩萨虽未得道。欲常不起是悭心。当学般若波罗蜜。诸余人离欲得道故不生破戒心。菩萨行般若波罗蜜故不见破戒事。所以者何。戒为一切诸善功德住处。譬如地为一切万物所依止处。破戒尚不得余道。何况阿耨多罗三藐三菩提。以是故不生破戒心。复作是念。菩萨法者安乐众生。若破戒者恼乱一切。以是故菩萨不生破戒心。何况破戒。小乘及诸凡夫尚不应生嗔恚心。何况菩萨发阿耨多罗三藐三菩提意。身为苦器法自受恼。譬如犯罪之人自致刑戮自作自受不应怨人。但当自护其心不令起恶。譬如人遭恶风雨寒热亦无所嗔。复作是念。菩萨求佛以大悲为本。若怀嗔恚则丧志愿。嗔恚之人尚不得世间乐何况道乐。嗔恚之人自不得乐。何能以乐与人。懈怠之人世间胜事尚不能成。何况阿耨多罗三藐三菩提。譬如钻火数息无得火期。散乱之心譬如风中然灯。虽有光明不能照物。乱心中智慧亦复如是。智慧是一切善法根本。若欲成就是智先当摄心然后可成。譬如狂醉之人自利他利好丑之事都不觉知。散乱之心亦如是。世间好事尚不能善知。何况出世间法。愚痴人心一切成败事皆不能及。何况微妙深义。譬如无目之人或坠沟坑或入非道。无智之人亦复如是。无智慧眼故受着邪法不受正见。如是之人世间近事尚不能成。何况阿耨多罗三藐三菩提。菩萨行般若波罗蜜力故。能障是六蔽净六波罗蜜。以是故说若欲不起六蔽。当学般若波罗蜜</p>
<p>【经】复次舍利弗。菩萨摩诃萨欲使一切众生立于布施福处持戒福处修定福处劝导福处。欲令众生立于财福法福处。当学般若波罗蜜</p>
<p>【论】问曰。云何名为福处。答曰。阿毗昙言。福者善有漏身口意业。复有人言。不隐没无记是。所以者何。善有漏业因缘果报故。得是不隐没无记。福是果报亦名为福。如世间人说能成大事多所成办是名福德人。是福略说三种。布施持戒修定。何等是布施。有人以衣服卧具饮食花香璎珞等与人。是名布施。问曰。饮食等物便是布施。为更有布施。答曰。饮食等物非布施。以饮食等物与时。心中生法名舍。与悭心相违。是名布施。福德是或有漏或无漏。常是善心数法心相应随心行共心生。无色无形能作缘业相应随业行业共生。非先业果报得。修行修慧证身证凡夫人得亦圣人得。有人言。是舍法相应思是名布施福德。所以者何。业能生果报故。思即是业。身口不名为业。从思生故得名业。此布施有二种。一者净二者不净。不净者直施而已。或畏失财故与。或恶诃骂故与。或无用故与。或亲爱故与。或为求势故与。以施故多致势援。或死急故与。或求善名誉故与。或求与贵胜齐名故与。或妒嫉故与。或憍慢故与。小人愚贱尚施我为贵重大人云何不与。或为咒愿福德故与。或求吉除凶故与。或求入伴傥故与。或不一心不恭敬轻贱受者而与。如是种种因缘。为今世事故施。与净相违名为不净。净施者如经中说。治心故施。庄严意故施为得第一利故施。生清净心能分别为助涅槃故施。譬如新花未萎色好且香。净心布施亦复如是。如说诸天不净心布施者宫殿光明薄少。若净心布施者宫殿光明增广。此布施业虽过去乃至千万世中不失。譬如券要。问曰。此布施福云何增长。答曰。应时施故得福增长。如经说。饥饿时施得福增多。或远行来时若旷路险道中施。若常施不断。或时常念施故施福增广。如六念中念舍说。若大施故得福多。若施好人若施佛若施者受者清净故。若决定心施。若自以力致财施。若随所有多少能尽施。若交以物施。若以园田使人等施。如是布施唯有菩萨能以深心行之。如韦罗摩菩萨。十二年布施已庄饰乳牛七宝钵及婇女各有八万四千。及诸余物饮食之属不可胜数。又如须帝[(匕/示)*(入/米)]拏菩萨。下善胜白象施与怨家。入在深山以所爱二子施十二丑婆罗门。复以妻及眼施化婆罗门。尔时地为大动天为雷震。空中雨花。又如萨婆达多王。自缚其身施婆罗门。如尸毗王。为一鸽故自持其身以代鸽肉。又如菩萨曾为兔身自炙其肉施与仙人。如是等菩萨本生经中所说。复有声闻人布施。如须弥陀比丘尼。与二同学为迦那伽牟尼佛作精舍。于无数千万世受转轮圣王及天王福。如施婆罗门。持一瓶酪施僧世世受乐。今得阿罗汉诸受乐中受乐第一。如末利夫人。供养须菩提故得今世果报。为波斯尼示王后。如尸婆供养迦栴延故得今世果报。为栴陀波周陀王后。如郁伽陀居士。供养舍利弗等五百阿罗汉故。即日得果报。五百贾客得其余食。人人以珠璎珞与之卒得大富。遂号卒伽陀。如是等布施得今世果报。当知布施论议说不可尽。持戒福处者。佛说五戒福者是。问曰。云何杀罪相。答曰。知是众生故夺命得杀罪。非不故安隐快心得杀罪。非散乱狂心夺命得杀罪。非作疮死已得杀罪。非未死身业是杀罪。非口杀身作是杀罪。非但心生如是等罪止不作。是初戒善相。或有人言。谓是不隐没无记。或欲界系或不系。是非心非心数法非心相应非随心行。或共心生或不共心生。非业相应非随业行。或共业生或不共业生。非先业果报得。修行修身证慧证或思惟断或不断。离欲界欲时得断。知凡夫圣人共有是名说不杀生戒相。余戒亦如是。随义分别诸戒赞叹论议。如尸罗波罗蜜中说。修定福处者。虽经中说修慈是修定福。亦说有漏禅定能生果报者总名修定福。以欲界多嗔多乱故先说慈心为修定福得。慈方便愿与众生乐。后实见受乐是心相应法名为慈法。是法或色界系或不系是为真慈。是方便慈欲界系。常随心行随心生无形无对能缘法非业。业相应而随业行共业生。非先业果报得。修行修身证慧证。或思惟断或不断。离色界欲时得断。知有觉有观亦无觉有观亦无觉无观。或有喜或无喜或有息或无息亦凡夫人亦圣人。或乐受相应或不苦不乐受相应。先缘得解相后缘实义。根本四禅中亦过四禅依止四禅。得者牢固有力。慈应言亲爱无怨无诤故名为亲爱。能缘无量众生故名为无量能利益众生。能离欲故名为梵行。慈心余论议如四无量中说。问曰。修定福中。佛何以但说慈心不说余。答曰。四无量中慈心能生大福德。悲心忧愁故舍福德。喜心自念功德故福德不深。舍心放舍故福亦少。复次佛说慈心有五利不说余。何等五。一者刀不伤。二者毒不害。三者火不烧。四者水不没。五者于一切嗔怒恶害众生中见皆欢喜。悲心等三事不尔。以是故说修定福为慈。余者随从及诸能生果报有漏定。劝导福处者。若比丘不能坐禅不能诵经。教化劝导修立福德。或有比丘能坐禅诵经。见诸比丘衣食乏少。力能引致亦行劝导。及诸菩萨怜愍众生故以福德因缘劝化之。又出家人若自求财于戒有失。是故劝导以为因缘。财福者。衣服饮食卧具医药金银车马田宅等。问曰。上言布施福处此言财福有何等异。答曰。布施者。总摄一切施财施法施俗施道施。今欲分别法施财施。法施者如佛以大慈故初转法轮无量众生得道。后舍利弗逐佛转法轮。余诸圣人虽非转法轮亦为众生说法得道。亦名法施。复有遍吉菩萨观世音得大势文殊师利弥勒菩萨等。以二种神通力。果报神通修得神通住是中以福德方便力光明神足等种种因缘开度众生亦名法施。诸辟支佛飞腾虚空而说一偈。引导众生令殖善根亦名法施。又佛弟子未得圣道者坐禅诵经。不坏诸法相教化弟子皆名法施。如是等种种名为法施相。以是故说菩萨欲立众生于六种施福者。当学般若波罗蜜</p>
<p>【经】复次舍利弗。菩萨摩诃萨欲得五眼者。当学般若波罗蜜</p>
<p>【论】何等五。肉眼天眼慧眼法眼佛眼。肉眼见近不见远见前不见后见外不见内见昼不见夜见上不见下。以此碍故求天眼。得是天眼远近皆见。前后内外昼夜上下悉皆无碍。是天眼见和合因缘生假名之物不见实相。所谓空无相无作无生无灭。如前中后亦尔。为实相故求慧眼。得慧眼不见众生。尽灭一异相舍离诸着不受一切法。智慧自内灭是名慧眼。但慧眼不能度众生。所以者何。无所分别故。以是故求法眼。法眼令是人行是法得是道。知一切众生各各方便门令得道证。法眼不能遍知度众生方便道。以是故求佛眼。佛眼无事不知。覆障虽密无不见知。于余人极远于佛至近。于余幽闇于佛显明。于余为疑于佛决定。于余微细于佛为粗。于余甚深于佛甚浅。是佛眼无事不闻无事不见。无事不知无事为难。无所思惟一切法中佛眼常照。后品五眼义中当广说</p>
<p>【经】菩萨摩诃萨。欲以天眼见十方如恒河沙等世界中诸佛。欲以天耳闻十方诸佛所说法。欲知诸佛心。当学般若波罗蜜</p>
<p>【论】天眼法所见不过三千大千世界。今以般若波罗蜜力故见十方恒河沙等国中诸佛。所以者何。般若波罗蜜中。无近无远无所挂碍故。问曰。如般舟经说。以般舟三昧力故虽未得天眼而能见十方现在诸佛。此菩萨以天眼故见十方诸佛有何等异。答曰。此天眼不隐没无记。般舟三昧离欲人未离欲人俱得。天眼但是离欲人得。般舟三昧忆想分别常修常习故见。天眼修神通得。色界四大造色眼四边得遍明相是为差别。天眼功易譬如日出见色不难。三昧功难如夜然灯见色不易。天耳亦如是。知诸佛心者。问曰。如上地钝根不能知下地利根心。菩萨一佛心尚不应知。何况恒河沙等十方诸佛心。答曰。以佛神力故令菩萨知。如经说。一切众生无知佛心者。若佛以神力令知。乃至昆虫亦能知。以是故佛以神力故令菩萨知佛心。复次般若波罗蜜无碍相粗细深浅愚圣都无差别。诸佛心如菩萨心如一如无异。菩萨随是如故能知诸佛心。复次希有难事不应知而知。以是故言欲得是者。当学般若波罗蜜</p>
<p>【经】欲闻十方诸佛所说法。闻已乃至阿耨多罗三藐三菩提不忘者。当学般若波罗蜜</p>
<p>【论】问曰。一佛所说犹尚难持。何况无量诸佛所说欲忆而不忘。答曰。菩萨以闻持陀罗尼力故。能受坚忆念。陀罗尼力故不忘。复次此中说以般若波罗蜜力毕竟清净无所著。譬如大海含受众流。菩萨从十方诸佛所闻法。以般若波罗蜜器大故。能受无量法持而不忘。复次是般若波罗蜜不可譬喻如虚空。如劫烧尽已大雨弥满。是雨除虚空更无处能受。十方诸佛说法雨从佛口出。除行般若波罗蜜菩萨更无能受者。以是故言欲闻十方诸佛说法。当学般若波罗蜜</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>