<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度初品中菩萨释论第八(卷第四)</p>
<p>　　　　龙树菩萨造</p>
<p>　　　　后秦龟兹国三藏法师鸠摩罗什奉　诏译</p>
<p>【经】复有菩萨摩诃萨</p>
<p>【论】问曰。若从上数。应先菩萨次第比丘比丘尼优婆塞优婆夷。菩萨次佛故。若从下数。应先优婆夷次第优婆塞比丘尼比丘菩萨。今何以先说比丘。次三众。后说菩萨。答曰。菩萨虽应次佛。以诸烦恼未尽故。先说阿罗汉。诸阿罗汉智慧虽少而已成熟。诸菩萨智慧虽多而烦恼未尽。是故先说阿罗汉。佛法有二种。一秘密二现示。现示中佛辟支佛阿罗汉皆是福田。以其烦恼尽无余故。秘密中说诸菩萨得无生法忍。烦恼已断具六神通利益众生。以现示法故。前说阿罗汉。后说菩萨。复次菩萨以方便力。现入五道受五欲引导众生。若在阿罗汉上。诸天世人当生疑怪。是故后说。问曰。在阿罗汉后可尔。何以乃在优婆塞优婆夷后。答曰。四众虽漏未尽。尽在不久故。通名声闻众。若于四众中间。说菩萨者则不便。如比丘尼得无量律仪故。应次比丘后在沙弥前。佛以仪法不便故。在沙弥后。此诸菩萨亦如是。虽应在学人三众上。以不便故在后说。复次有人言。菩萨功德智慧。超殊阿罗汉辟支佛。是故别说。问曰。声闻经中但说四众。此中何以别说菩萨众。答曰。有二种道。一声闻道。二菩提萨埵道。比丘比丘尼优婆塞优婆夷四众。是声闻道。菩萨摩诃萨是菩提萨埵道。以是故。声闻法中经初。无佛在某处某处住尔所菩萨俱。但言佛某处某处住与尔所比丘俱。如说佛在波罗柰与五比丘俱。佛在伽耶国中与千比丘俱。佛在舍婆提与五百比丘俱。如是种种经初。不说与菩萨若干人俱。问曰。诸菩萨二种。若出家若在家。在家菩萨总说在优婆塞优婆夷中。出家菩萨总在比丘比丘尼中。今何以故别说。答曰。虽总在四众中。应当别说何以故。是菩萨必堕四众中。有四众不堕菩萨中。何者是。有声闻人辟支佛人。有求生天人。有求乐自活人。此四种人不堕菩萨中。何以故。是人不发心言我当作佛故。复次菩萨得无生法忍故。一切名字生死相断出三界。不堕众生数中。何以故。声闻人得阿罗汉道灭度已。尚不堕众生数中。何况菩萨。如波罗延优波尸难中偈说</p>
<p>　已灭无处更出不　　若已永灭不出不</p>
<p>　既入涅槃常住不　　惟愿大智说其实　</p>
<p>佛答曰</p>
<p>　灭者即是不可量　　破坏因缘及名相</p>
<p>　一切言语道已过　　一时都尽如火灭　</p>
<p>如阿罗汉。一切名字尚断。何况菩萨能破一切诸法。知实相得法身而不断耶。以是故。摩诃衍四众中。别说菩萨。问曰。何以故。大乘经初。菩萨众声闻众两说。声闻经初独说比丘众。不说菩萨众。答曰。欲辩二乘义故。佛乘及声闻乘。声闻乘陜小。佛乘广大。声闻乘自利自为。佛乘益一切。复次声闻乘多说众生空。佛乘说众生空法空。如是等种种分别说是二道故。摩诃衍经声闻众菩萨众两说。如赞摩诃衍偈中说</p>
<p>　得此大乘人　　能与一切乐</p>
<p>　利益以实法　　令得无上道</p>
<p>　得此大乘人　　慈悲一切故</p>
<p>　头目以布施　　舍之如草木</p>
<p>　得此大乘人　　护持清净戒</p>
<p>　如牦牛爱尾　　不惜身寿命</p>
<p>　得此大乘人　　能得无上忍</p>
<p>　若有割截身　　视之如断草</p>
<p>　得此大乘人　　精进无厌惓</p>
<p>　力行不休息　　如抒大海者</p>
<p>　得此大乘人　　广修无量定</p>
<p>　神通圣道力　　清净得自在</p>
<p>　得此大乘人　　分别诸法相</p>
<p>　无坏实智慧　　是中已具得</p>
<p>　不可思议智　　无量悲心力</p>
<p>　不入二法中　　等观一切法</p>
<p>　驴马驼象乘　　虽同不相比</p>
<p>　菩萨及声闻　　大小亦如是</p>
<p>　大慈悲为轴　　智慧为两轮</p>
<p>　精进为驶马　　戒定以为衔</p>
<p>　忍辱心为铠　　总持为辔勒</p>
<p>　摩诃衍人乘　　能度于一切　</p>
<p>问曰。如声闻经初但说比丘众。摩诃衍经初。何以不但说菩萨众。答曰。摩诃衍广大。诸乘诸道皆入摩诃衍。声闻乘陜小不受摩诃衍。譬如恒河不受大海。以其陜小故。大海能受众流。以其广大故。摩诃衍法亦如是如偈说</p>
<p>　摩诃衍如海　　小乘牛迹水</p>
<p>　小故不受大　　其喻亦如是　</p>
<p>问曰。何等名菩提。何等名萨埵。答曰。菩提名诸佛道。萨埵名或众生或大心。是人诸佛道功德。尽欲得其心。不可断不可破。如金刚山。是名大心。如偈说</p>
<p>　一切诸佛法　　智慧及戒定</p>
<p>　能利益一切　　是名为菩提</p>
<p>　其心不可动　　能忍成道事</p>
<p>　不断亦不破　　是心名萨埵　</p>
<p>复次称赞好法名为萨。好法体相名为埵。菩萨心自利利他故。度一切众生故。知一切法实性故。行阿耨多罗三藐三菩提道故。为一切贤圣之所称赞故。是名菩提萨埵。所以者何。一切诸法中佛法第一。是人欲取是法故。为贤圣所赞叹。复次如是人为一切众生。脱生老死故索佛道。是名菩提萨埵。复次三种道皆是菩提。一者佛道二者声闻道三者辟支佛道。辟支佛道声闻道。虽得菩提。而不称为菩提。佛功德中菩提称为菩提。是名菩提萨埵。问曰。齐何来名菩提萨埵。答曰。有大誓愿心不可动。精进不退。以是三事名为菩提萨埵。复次有人言。初发心作愿。我当作佛度一切众生。从是已来名菩提萨埵。如偈说</p>
<p>　若初发心时　　誓愿当作佛</p>
<p>　已过诸世间　　应受世供养　</p>
<p>从初发心到第九无碍。入金刚三昧中。是中间名为菩提萨埵。是菩提萨埵有两种。有鞞跋致有阿鞞跋致。如退法不退法阿罗汉。阿鞞跋致菩提萨埵。是名实菩萨。以是实菩萨故。诸余退转菩萨皆名菩萨。譬如得四道人。是名实僧。以实僧故。诸未得道者。皆得名僧。问曰。云何知是菩萨鞞跋致阿鞞跋致。答曰。般若波罗蜜阿鞞跋致品中。佛自说阿鞞跋致相。如是相是退转。如是相是不退转。复次若菩萨一法。得好修好念。是名阿鞞跋致菩萨。何等一法。常一心集诸善法如说。诸佛一心集诸善法故。得阿耨多罗三藐三菩提。复次有菩萨得一法。是阿鞞跋致相。何等一法。正直精进。如佛问阿难。阿难汝说精进如是世尊。阿难汝赞精进如是善逝。阿难常行常修常念。精进乃至令人得阿耨多罗三藐三菩提。如经广说。复次若得二法。是时是阿鞞跋致相。何等二法。一切法实知空。亦念不舍一切众生。如是人名为阿鞞跋致菩萨。复次得三法。一者若一心作愿欲成佛道。如金刚不可动不可破。二者于一切众生悲心彻骨入髓。三者得般舟三昧。能见现在诸佛。是时名阿鞞跋致。复次阿毗昙中。迦旃延尼子弟子辈言。何名菩萨。自觉复能觉他。是名菩萨。必当作佛。是名菩萨。菩提名漏尽人智慧。是人从智慧生。智慧人所护智慧人所养故。是名菩萨。又言发阿鞞跋致心。从是已后名菩萨。又言若离五法得五法。是名菩萨。何谓五法。离三恶道常生天上人间。离贫穷下贱常得尊贵。离非男法常得男子身。离诸形残缺陋诸根具足。离舍喜忘常忆宿命。得是宿命智慧。常离一切恶法。远离恶人。常求道法摄取弟子。如是名为菩萨。又言从种三十二相业已来。是名菩萨。问曰。何时种三十二相业因缘。答曰。过三阿僧祇劫。然后种三十二相业因缘。问曰。几时名阿僧祇。答曰。天人中能知算数者。极数不复能知。是名一阿僧祇。如一一名二。二二名四。三三名九。十十名百。十百名千。十千名万。千万名亿。千万亿名那由他。千万那由他名频婆。千万频婆名迦他。过迦他名阿僧祇。如是数三阿僧祇。若行一阿僧祇满行第二阿僧祇。第二阿僧祇满行第三阿僧祇。譬如算数法。算一乃至算百百算竟还至一。如是菩萨一阿僧祇过还从一起。初阿僧祇中。心不自知我当作佛不作佛。二阿僧祇中。心虽能知我必作佛。而口不称我当作佛。三阿僧祇中。心了了自知得作佛。口自发言无所畏难。我于来世当作佛。释迦文佛。从过去释迦文佛到剌那尸弃佛为初阿僧祇。是中菩萨永离女人身。从剌那尸弃佛至燃灯佛为二阿僧祇。是中菩萨七枚青莲华。供养燃灯佛。敷鹿皮衣布发掩泥。是时燃灯佛。便授其记。汝当来世作佛名释迦牟尼。从燃灯佛至毗婆尸佛为第三阿僧祇。若过三阿僧祇劫。是时菩萨种三十二相业因缘。问曰。三十二相业何处可种。答曰。欲界中。非色无色界。于欲界五道在人道中种。于四天下阎浮提中种。于男子身种非女人。佛出世时种。佛不出世不得种。缘佛身种。缘余不得种。问曰。是三十二相业因缘。于身业口业意业何业种。答曰。意业种非身口业。何以故是意业利故。问曰。意业有六识。是三十二相业。为是意识种。是五识种</p>
<p>答曰。是意识非五识。何以故。五识不能分别。以是故意识种。问曰。何相初种。答曰。有人言。足安立相先种。何以故先安立然后能种余相。有人言。绀青眼相初种。得此眼相大慈观众生。此两语虽有是语不必尔也。若相因缘和合时便是初种。何必安立足为初。问曰。一思种。为多思种。答曰。三十二思种三十二相。一一思种一一相。一一相百福德庄严。问曰。几许名一福德。答曰。有人言。有业报转轮圣王。于四天下受福乐得自在。是名一福德。如是百福成一相。复有人言。作释提桓因。于二天中得自在。是名一福德。复有人言。作他化自在天王。于欲界中得自在。是名一福。复有人言。除补处菩萨余一切众生所得福报。是名一福。复有人言。天地劫尽一切众生共福德故。三千大千世界报立。是名一福。复有人言。是福不可量不可以譬喻知。如三千大千世界一切众生皆盲无目。有一人能治令差。是为一福。一切人皆被毒药。一人能治令差。一切人应死。一人能捄之令脱。一切人破戒破正见。一人能教令得净戒正见。如是等为一福。复有人言。是福不可量不可譬喻。是菩萨入第三阿僧祇中。心思大行。种是三十二相因缘。以是故。是福无能量。唯佛能知。问曰。菩萨几时能种三十二相。答曰。极迟百劫。极疾九十一劫。释迦牟尼菩萨。九十一大劫行办三十二相。如经中言。过去久远有佛名弗沙。时有二菩萨。一名释迦牟尼。一名弥勒。弗沙佛。欲观释迦牟尼菩萨心纯淑未。即观见之。知其心未纯淑。而诸弟子心皆纯淑。又弥勒菩萨心已纯淑。而弟子未纯淑。是时弗沙佛。如是思惟。一人之心易可速化。众人之心难可疾治。如是思惟竟。弗沙佛。欲使释迦牟尼菩萨疾得成佛。上雪山上。于宝窟中入火定。是时释迦牟尼菩萨。作外道仙人。上山采药。见弗沙佛坐宝窟中入火定放光明。见已心欢喜。信敬翘一脚立。叉手向佛一心而观。目未曾眴七日七夜。以一偈赞佛</p>
<p>　天上天下无如佛　　十方世界亦无比</p>
<p>　世界所有我尽见　　一切无有如佛者　</p>
<p>七日七夜谛观世尊目未曾眴。超越九劫于九十一劫中。得阿耨多罗三藐三菩提。问曰。若释迦牟尼菩萨。聪明多识能作种种好偈。何以故。七日七夜一偈赞佛。答曰。释迦牟尼菩萨。贵其心思不贵多言。若更以余偈赞佛心或散乱。是故七日七夜以一偈赞佛。问曰。释迦牟尼菩萨。何以心未纯淑。而弟子纯淑。弥勒菩萨自心纯淑。而弟子未纯淑。答曰。释迦牟尼菩萨。饶益众生心多。自为身少故。弥勒菩萨。多为己身少为众生故。从鞞婆尸佛。至迦叶佛。于其中间九十一大劫。种三十二相业因缘集竟。六波罗蜜满。何等六。檀波罗蜜．尸罗波罗蜜．羼提波罗蜜．毗梨耶波罗蜜．禅波罗蜜．般若波罗蜜。问曰。檀波罗蜜云何满。答曰。一切能施无所遮碍。乃至以身施时。心无所惜。譬如尸毗王以身施鸽。释迦牟尼佛本身作王。名尸毗。是王得归命救护陀罗尼。大精进有慈悲心。视一切众生如母爱子。时世无佛。释提桓因命尽欲堕。自念言。何处有佛一切智人。处处问难不能断疑。知尽非佛。即还天上愁忧而坐。巧变化师毗首羯磨天。问曰。天主何以愁忧。答曰。我求一切智人不可得。以是故愁忧。毗首羯磨言。有大菩萨。布施持戒禅定智慧具足。不久当作佛。帝释以偈答曰</p>
<p>　菩萨发大心　　鱼子庵树华</p>
<p>　三事因时多　　成果时甚少　</p>
<p>毗首羯磨。答曰。是优尸那种尸毗王。持戒精进大慈大悲禅定智慧不久作佛。释提桓因。语毗首羯磨。当往试之。知有菩萨相不。汝作鸽我作鹰。汝便佯怖入王腋下。我当逐汝。毗首羯磨言。此大菩萨云何以此事恼。释提桓因说偈言</p>
<p>　我亦非恶心　　如真金应试</p>
<p>　以此试菩萨　　知其心定不　</p>
<p>说此偈竟。毗首羯磨。即自变身作一赤眼赤足鸽。释提桓因。自变身作一鹰。急飞逐鸽。鸽直来入王掖底。举身战怖动眼促声</p>
<p>　是时众多人　　相与而语曰</p>
<p>　是王大慈仁　　一切宜保信</p>
<p>　如是鸽小鸟　　归之如入舍</p>
<p>　菩萨相如是　　作佛必不久　</p>
<p>是时鹰在近树上。语尸毗王。还与我鸽此我所受。王时语鹰。我前受此非是汝受。我初发意时。受此一切众生皆欲度之。鹰言。王欲度一切众生。我非一切耶。何以独不见愍。而夺我今日食。王答言。汝须何食。我作誓愿其有众生。来归我者必救护之。汝须何食亦当相给。鹰言。我须新杀热肉。王念言。如此难得。自非杀生无由得也。我当云何杀一与一。思惟心定即自说偈</p>
<p>　是我此身肉　　恒属老病死</p>
<p>　不久当臭烂　　彼须我当与　</p>
<p>如是思惟已。呼人持刀自割股肉与鹰。鹰语王言。王虽以热肉与我。当用道理令肉轻重得与鸽等勿见欺也。王言持称来。以肉对鸽。鸽身转重王肉转轻。王令人割二股亦轻不足。次割两[跳-兆+專]两臗两乳项脊。举身肉尽。鸽身犹重。王肉故轻。是时近臣内戚。安施帐幔。却诸看人。王今如此无可观也。尸毗王言。勿遮诸人听令入看。而说偈言</p>
<p>　天人阿修罗　　一切来观我</p>
<p>　大心无上志　　以求成佛道</p>
<p>　若有求佛道　　当忍此大苦</p>
<p>　不能坚固心　　则当息其意　</p>
<p>是时菩萨。以血涂手攀称欲上。定心以身尽以对鸽。鹰言。大王此事难办。何用如此以鸽还我。王言鸽来归我终不与汝。我丧身无量于物无益。今欲以身求易佛道。以手攀称。尔时菩萨。肉尽筋断不能自制。欲上而堕自责心言。汝当自坚勿得迷闷。一切众生堕忧苦大海。汝一人立誓欲度一切。何以怠闷。此苦甚少地狱苦多。以此相比于十六分犹不及一。我今有智慧精进持戒禅定。犹患此苦。何况地狱中人无智慧者。是时菩萨。一心欲上复更攀称。语人扶我。是时菩萨。心定无悔。诸天龙王阿修罗鬼神人民皆大赞言。为一小鸟乃尔。是事希有。即时大地为六种振动。大海波扬枯树生华。天降香雨及散名华。天女歌赞必得成佛。是时念我四方神仙皆来赞言。是真菩萨必早成佛。鹰语鸽言。终试如此不惜身命。是真菩萨。即说偈言</p>
<p>　慈悲地中生　　一切智树牙</p>
<p>　我曹当供养　　不应施忧恼　</p>
<p>毗首羯磨。语释提桓因言。天主汝有神力。可令此王身得平复。释提桓因言。不须我也。此王自作誓愿大心欢喜。不惜身命感发一切令求佛道。帝释语人王言。汝割肉辛苦心不恼没耶。王言。我心欢喜不恼不没。帝释言。谁当信汝心不没者。是时菩萨作实誓愿。我割肉血流不嗔不恼。一心不闷以求佛道者。我身当即平复如故。即出语时身复如本。人天见之皆大悲喜叹未曾有。此大菩萨必当作佛。我曹应当尽心供养。愿令早成佛道。当念我等。是时释提桓因毗首羯磨各还天上。如是等种种相。是檀波罗蜜满。问曰。尸罗波罗蜜云何满。答曰。不惜身命护持净戒。如须陀须摩王。以劫磨沙波陀大王故。乃至舍命不犯禁戒。昔有须陀须摩王。是王精进持戒常依实语。晨朝乘车将诸婇女入园游戏。出城门时有一婆罗门来乞语王言。王是大福德人我身贫穷。当见愍念赐丐少多。王言诺。敬如来告当相布施须我出还。作此语已入园澡浴嬉戏。时有两翅王名曰鹿足空中飞来。于婇女中捉王将去。譬如金翅鸟海中取龙。诸女啼哭号恸。一园惊城内外搔扰悲惶。鹿足负王腾跃虚空至所住止。置九十九诸王中。须陀须摩王涕零如雨。鹿足王语言。大刹利王汝何以啼如小儿。人生有死合会有离。须陀须摩王答言。我不畏死甚畏失信。我从生已来初不妄语。今日晨朝出门时有一婆罗门来从我乞。我时许言还当布施。不虑无常辜负彼心自招欺罪。是故啼耳。鹿足王言。汝意欲尔畏此妄语。听汝还去七日布施婆罗门讫便来还。若过七日不还我有两翅力取汝不难。须陀须摩王得还本国恣意布施。立太子为王。大会人民忏谢之言。我智不周物治不如法当见忠恕。如我今日身非已有正尔还去。举国人民及诸亲戚叩头留之。愿王留意慈荫此国。勿以鹿足鬼王为虑也。当设铁舍奇兵。鹿足虽神不畏之也。王言不得尔也。而说偈言</p>
<p>　实语第一戒　　实语升天梯</p>
<p>　实语小而大　　妄语入地狱</p>
<p>　我今守实语　　宁弃身寿命</p>
<p>　心无有悔恨　</p>
<p>如是思惟已。王即发去到鹿足王所。鹿足遥见欢喜而言。汝是实语人不失信要。一切人皆惜身命。汝从死得脱还来赴信汝是大人。尔时须陀须摩王赞实语。实语是为人非实语非人。如是种种赞实语呵妄语。粗足闻之信心清净。语须陀须摩王言。汝好说此今相放舍汝既得脱。九十九王亦布施汝。随意各还本国。如是语已百王各得还去。如是等种种本生中相是为尸罗波罗蜜满。问曰。羼提波罗蜜云何满。答曰。若人来骂挝捶割剥支解夺命心不起嗔。如羼提比丘。为迦梨王截其手足耳鼻心坚不动。问曰。毗梨耶波罗蜜云何满。答曰。若有大心勤力。如大施菩萨。为一切故以此一身。誓抒大海令其干尽定心不懈。亦如赞弗沙佛七日七夜翘一脚目不眴。问曰。禅波罗蜜云何满。答曰。如一切外道禅定中得自在。又如尚阇梨仙人坐禅时无出入息。鸟于螺髻中生子不动不摇。乃至鸟子飞去。问曰。般若波罗蜜云何满。答曰。菩萨大心思惟分别。如劬嫔陀婆罗门大臣。分阎浮提大地作七分。若干大城小城聚落村民尽作七分。般若波罗蜜如是。是菩萨六波罗蜜满。在迦叶佛所。作弟子。持净戒行功德生兜率天上。问曰。菩萨何以生兜率天上。而不在上生不在下生。是大有福德应自在生。答曰。有人言。因缘业熟应在是中生。复次下地中结使厚浊。上地中结使利。兜率天上结使不厚不利。智慧安隐故。复次不欲过佛出世时故。若于下地生命短寿终。时佛未出世。若于上地生命长寿未尽。复过佛出时。兜率天寿与佛出时会故。复次佛常居中道故。兜率天于六天及梵之中。上三下三。于彼天下必生中国。中夜降神。中夜出迦毗罗婆国行中道。得阿耨多罗三藐三菩提。中道为人说法。中夜入无余涅槃。好中法故中天上生。如是菩萨兜率天上生竟。以四种观人间。一者观时二者观土地三者观种姓四者观生处。云何观时。时有八种佛出其中。第一人长寿八万四千岁时。第二人寿七万岁。第三人寿六万岁。第四人寿五万岁。第五人寿四万岁。第六人寿三万岁。第七人寿二万岁。第八人寿一百余岁。菩萨如是念。人寿百岁佛出时到。是名观时。云何观土地。诸佛常在中国生。多金银宝物饮食丰美其土清净。云何观种姓。佛生二种姓中。若刹利。若婆罗门。刹利种势力大故。婆罗门种姓智慧大故。随时所贵者。佛于中生。云何观生处。何等母人能怀那罗延力菩萨。亦能自护净戒。如是观竟。唯中国迦毗罗婆净饭王后。能怀菩萨。如是思惟已。于兜率天下。不失正慧入于母胎。问曰。何以故。一切菩萨末后身从天上来。不从人中来。答曰。乘上道故。六道之中天道最上复次天上下时种种瑞应未曾所有。若从人道。人道不能有此。复次人敬重天故。问曰。一切人以垢心有相续入母胎。一切邪慧相应。云何名菩萨正慧入母胎。答曰。有人言。有相续时一切众生邪慧心入母胎。菩萨忆念不失故。名正慧入母胎。中阴中住则知中阴住。入胎时知入胎。歌罗罗时知住歌罗罗。(受胎七日赤白精和合时也)頞浮陀(二七日时如玺胞状也)时知住頞浮陀。伽那时知住伽那。(三七日时如凝酪也)五疱时知住五疱。出生时知出生。是中忆念不失。是名正慧入母胎。复次余人在中阴住时。若男于母生欲染心。此女人与我从事。于父生嗔恚。若女于父生染欲心。此男子与我从事。于母生嗔恚。如是嗔恚心染欲心菩萨无此。菩萨先已了知是父是母。是父是母能长养我身。我依父母生身得阿耨多罗三藐三菩提。是净心念父母。相续入胎。是名正慧入母胎。是菩萨满十月正慧不失念。出胎行七步。发口言。是我末后身。乃至将示相师。汝观我子实有三十二大人相不。若有三十二相具足者。是应有二法。若在家当为转轮圣王。若出家当成佛。诸相师言。地天太子实有三十二大人相。若在家者当作转轮王。若出家者当成佛。王言。何等三十二相。相师答言。一者足下安平立相。足下一切着地间无所受。不容一针。二者足下二轮相千辐辋毂三事具足。自然成就不待人工。诸天工师毗首羯磨不能化作如是妙相。问曰。何以故不能。答曰。是毗首羯磨。诸天工师不隐没智慧。是轮相善业报。是天工师生报得智慧。是轮相行善根智慧得。是毗首羯磨一世得。是智慧。是轮相从无量劫智慧生。以是故毗首羯磨不能化作。何况余工师。三者长指相。指纤长端直。次第佣好指节参差。四者足跟广平相。五者手足指缦网相。如雁王张指则现不张则不现。六者手足柔软相。如细劫波毳胜余身分。七者足趺高满相。以足蹈地不广不狭。足下色如赤莲华。足指间网及足边色如真珊瑚。指爪如净赤铜。足趺上真金色。足趺上毛青毗琉璃色。其足严好。譬如杂宝屐种种庄饰。八者伊泥延膊相。如伊泥延鹿膊随次佣纤。九者正立手摩膝相。不俯不仰以掌摩膝。十者阴藏相。譬如调善象宝马宝。问曰。若菩萨得阿耨多罗三藐三菩提。时诸弟子何因缘见阴藏相。答曰。为度众人决众疑故示阴藏相。复有人言。佛化作马宝象宝示诸弟子言。我阴藏相亦如是。十一者身广长等相。如尼拘卢陀树。菩萨身齐为中四边量等。十二者毛上向相。身有诸毛生。皆上向而稚。十三者一一孔一毛生相。毛不乱青琉璃色。毛右靡上向。十四者金色相。问曰何等金色。答曰。若铁在金边则不现。今现在金比佛在时金则不现。佛在时金比阎浮那金则不现。阎浮那金比大海中转轮圣王道中金沙则不现。金沙比金山则不现。金山比须弥山则不现。须弥山金比三十三诸天璎珞金则不现。三十三诸天璎珞金比焰摩天金则不现。焰摩天金比兜率陀天金则不现。兜率陀天金比化自在天金则不现。化自在天金比他化自在天金则不现。他化自在天金比菩萨身色则不现。如是色是名金色相。十五者丈光相。四边皆有一丈光。佛在是光中端严第一。如诸天诸王宝光明净。十六者细薄皮相。尘土不着身。如莲华叶不受尘水。若菩萨在干土山中经行。土不着足。随蓝风来吹破土山。令散为尘乃至一尘不着佛身。十七者七处隆满相。两手两足两肩项中七处。皆隆满端正色净胜余身体。十八者两腋下隆满相。不高不深。十九者上身如师子相。二十者大直身相。于一切人中身最大而直。二十一者肩圆好相。一切治肩无如是者。二十二者四十齿相。不多不少余人三十二齿。身三百余骨。头骨有九。菩萨四十齿。头有一骨。菩萨齿骨多头骨少。余人齿骨少头骨多。以是故异于余人身。二十三者齿齐相。诸齿等无粗无细不出不入。齿密相人不知者谓为一齿。齿间不容一毫。二十四者牙白相。乃至胜雪山王光。二十五者师子颊相。如师子兽中王平广颊。二十六者味中得上味相。有人言。佛以食着口中。是一切食皆作最上味。何以故。是一切食中有最上味因故。无是相人不能发其因故。不得最上味。复有人言。若菩萨举食着口中。是时咽喉边两处。流注甘露和合诸味。是味清净故。名味中得上味。二十七者大舌相。是菩萨大舌从口中出覆一切面分。乃至发际。若还入口口亦不满。二十八者梵声相。如梵天王五种声从口出。其一深如雷。二清彻远闻闻者悦乐。三入心敬爱。四谛了易解。五听者无厌。菩萨音声亦如是。五种声从口中出。迦陵毗伽声相。如迦陵毗伽鸟声可爱。鼓声相。如大鼓音深远。二十九者真青眼相。如好青莲华。三十者牛眼睫相。如牛王眼睫长好不乱。三十一者顶髻相。菩萨有骨髻如拳等在顶上。三十二者白毛相。白毛眉间生不高不下。白净右旋舒长五尺。相师言。地天太子三十二大人相如是。菩萨具有此相。问曰。转轮圣王有三十二相。菩萨亦有三十二相。有何差别。答曰。菩萨相者有七事胜转轮圣王相。菩萨相者。一净好。二分明。三不失处。四具足。五深入。六随智慧行不随世间。七随远离。转轮圣王相不尔。问曰。云何名相。答曰。易知故名相。如水异火以相故知。问曰。菩萨何以故三十二相不多不少。答曰。有人言。佛以三十二相庄严身者。端正不乱故。若少者身不端正。若多者佛身相乱。是三十二相端正不乱不可益不可减。犹如佛法不可增不可减。身相亦如是。问曰。菩萨何以故以相严身。答曰。有人见佛身相心得信净。以是故以相严身。复次诸佛以一切事胜故。身色威力种姓家属智慧禅定解脱众事皆胜。若佛不庄严身相是事便少。复次有人言。阿耨多罗三藐三菩提住是身中若身相不严。阿耨多罗三藐三菩提不住此身中。譬如人欲娶豪贵家女。其女遣使语彼人言。若欲娶我者。当先庄严房室除却污秽涂治香熏安施床榻被褥綩綖帏帐幄慢幡盖华香必令严饰。然后我当到汝舍。阿耨多罗三藐三菩提亦复如是。遣智慧使未来世中到菩萨所言。若欲得我先修相好以自庄严。然后我当住汝身中。若不庄严身者我不住也。以是故菩萨修三十二相。自庄严身为得阿耨多罗三藐三菩提故。是时菩萨渐渐长大。见老病死苦厌患心生。夜半出家。六年苦行。食难陀婆罗门女益身十六功德石蜜乳糜。食竟。菩提树下破万八千亿鬼兵魔众已。得阿耨多罗三藐三菩提。问曰。得何功德故名为佛。答曰。得尽智无生智故。名为佛。复次有人言。得佛十力四无所畏十八不共法三达无碍三意止。一者受教敬重佛无喜。二者不受教不敬重佛无忧。三者敬重不敬重心无异。大慈大悲三十七道品一切诸法总相别相悉知故故名为佛。问曰。何以故。未得佛道名为菩萨。得佛道不名为菩萨。答曰。未得佛道心爱着。求欲取阿耨多罗三藐三菩提。以是故名为菩萨。已成佛道更得佛种种异大功德故。更有异名名为佛。譬如王子未作王名为王子。已作王不复名王子。既为王虽是王子不名王子。菩萨亦如是。未得佛道名为菩萨。已得佛道名为佛。声闻法中摩诃迦旃延尼子弟子辈。说菩萨相义如是。摩诃衍人言。是迦旃延尼子弟子辈。是生死人。不诵不读摩诃衍经。非大菩萨。不知诸法实相。自以利根智慧。于佛法中作论议。诸结使智定根等于中作义。尚处处有失。何况欲作菩萨论议。譬如少力人跳小渠尚不能过。何况大河。于大河中则知没失。问曰。云何失。答曰。如上言三阿僧祇劫过名为菩萨。三阿僧祇中头目髓脑布施心无有悔。是阿罗汉辟支佛所不能及。如昔菩萨为大萨陀婆。渡大海水恶风坏船。语众贾人捉我头发手足。当渡汝等。众人捉已以刀自杀。大海水法不停死尸。即时疾风吹至岸边。大慈如是。而言非者谁。是菩萨第二阿僧祇劫行满。未入第三阿僧祇。时于燃灯佛所受记为佛。即时上升虚空见十方佛。于虚空中立赞然灯佛。然灯佛言。汝过一阿僧祇劫。当得作佛名释迦牟尼。得记如是。而言尔时未是菩萨岂非大失。迦旃延尼子弟子辈言。三阿僧祇劫中未有佛相。亦无种佛相因缘。云何当知。是菩萨一切法先有相。然后可知其实。若无相则不知。摩诃衍人言。受记为佛。上升虚空见十方佛。此非大相耶。为佛所记当得作佛。得作佛者此是大相。舍此大相而取三十二相。三十二相转轮圣王亦有。诸天魔王亦能化作此相。难陀提婆达等皆有三十相。婆跋隶婆罗门有三相。摩诃迦叶妇有金色相。乃至今世人亦各各有一相二相。若青眼长臂上身如师子。如是等种种或多或少。汝何以重此相。何经中言三阿僧祇劫中菩萨不种相因缘。如难陀澡浴鞞婆尸佛愿得清净端正。于一辟支佛塔青黛涂壁。作辟支佛像因而作愿。愿我恒得金色身相。又作迦叶佛塔中级。以此三福因缘。世世受乐处处所生恒得端严。是福之余。生迦毗罗婆释种中。为佛弟子得三十大人相。清净端正。出家得阿罗汉道。佛说于五百弟子中。难陀比丘端正第一。此相易得。云何言于九十一大劫中种余一生中得。是为大失。汝言初阿僧祇劫中。不知当作佛不作佛。二阿僧祇劫中知当作佛。不自称说。三阿僧祇劫中知得作佛能为人说。佛何处说是语。何经中有是语。若声闻法三藏中说。若摩诃衍中说。迦旃延尼子弟子辈言。虽佛口三藏中不说。义理应尔。阿毗昙鞞婆沙菩萨品中。如是说。答曰摩诃衍中说初发心。是时知我当作佛。如阿遮罗菩萨。于长手佛边。初发心时乃至金刚座处成佛道。于其中间颠倒不净心不生。如首楞严三昧中四种菩萨。四种受记。有未发心而授记。有适发心而授记。有于前授记他人尽知己身不知。有于前授记他人己身尽知。汝云何言于二阿僧祇劫知受记而不自称说。复次佛言无量阿僧祇劫作功德欲度众生何以故言三阿僧祇劫。三阿僧祇劫有量有限。问曰。摩诃衍中虽有此语我亦不能都信。答曰。是为大失。是佛真法佛口所说。汝无反。复汝从摩诃衍中出生。云何言我不能都信。复次摩诃衍论议此中应广说。复次说是三十二相业因缘。欲界中种非色无色界中种。无色界中以无身无色。是三十二相是身庄严故。于中不得种可尔。色界中何以不得种。色界中大有诸梵王。常请佛初转法轮。是智慧清净能求佛道。何以言不得种三十二相因缘。又言人中得种非余道。如娑伽度龙王十住菩萨。阿那婆达多龙王七住菩萨。罗睺阿修罗王亦是大菩萨。复何以言余道不得种三十二相因缘。汝言人中阎浮提种。郁怛罗曰不可种。有义彼中人无吾我。着乐不利根故。劬陀尼弗婆提二处。福德智慧寿命胜阎浮提。何以不得种。复次汝言一思种一相。是心弹指顷六十生灭。一心中不住不能分别。云何能种大人相。此大人相不应不了心得种。以是故多思和合能种一相。如重物一人不能担。必须多人力。如是种相。要得大心多思和合尔乃得种。以是故名百福相。百大心思种福德是名百福相。不应一思种一相。余事尚不得一思种一事。何况百福相。何以故言释迦文尼菩萨心未纯淑。弟子心纯淑。弥勒菩萨心纯淑。弟子心未纯淑。是语何处说。三藏中摩诃衍中无是事。此言自出汝心。汝但见释迦文尼菩萨。于宝窟中见弗沙佛七日七夜以一偈赞。弥勒菩萨。亦种种赞弗沙佛。但阿波陀那经中不说。汝所不知无因缘故。汝便谓弥勒弟子心未纯淑。如是皆为违失。汝言菩萨一切物能施无所爱惜。如尸毗王为鸽故。割肉与鹰心不悔恨如以财宝布施。是名下布施。以身布施是名中布施。种种施中心不着。是为上布施。汝何以赞中布施。为檀波罗蜜满。此施心虽大多慈悲。有知智慧。有不知智慧。如人为父母亲属不惜身。或为主不惜身。以是故知为鸽不惜身是中布施。问曰菩萨为一切众生为父母为主者。为一切人故。以是故。非直不惜身为檀波罗蜜满。答曰。虽为一切众生。是心不清净。不知己身无吾我。不知取者无人无主。不知所施物实性不可说一不可说异。于是三事心着是为不清净。于世界中得福德报。不能直至佛道。如说般若波罗蜜中。三事不可得亦不着。是为具足檀波罗蜜满。如是乃至般若波罗蜜能分别大地城郭聚落作七分。是为般若波罗蜜满。是般若波罗蜜无量无边如大海水。诸天圣人阿罗汉辟支佛乃至初行菩萨。尚不能知其边涯。十地住菩萨乃能知。云何汝言能分大地城郭聚落作七分。是名般若波罗蜜满。是事是算数法能分地。是世俗般若波罗蜜中少许分。譬如大海水中一渧两渧。实般若波罗蜜名三世诸佛母。能示一切法实相。是般若波罗蜜无来处无去处。一切处求不可得。如幻如响如水中月见便失。诸圣人怜愍故。虽一相以种种名字说是般若波罗蜜诸佛智慧宝藏。汝言大失。汝言四种观。观时观土地观种族观生处。人寿八万岁佛出世。七六五四三二万岁中佛出世。人寿百岁是佛出世时。若诸佛常怜愍众生。何以正八种时中出世。余时不出。佛法不待时。如好药服时便差病。佛法亦如是不待时。问曰。虽菩萨怜愍众生诸佛不待时。过八万岁人长寿多乐。染爱等结使厚。根钝非可化时。若百岁后时人短寿苦多嗔恚等诸结使更厚。此乐时苦。时非得道时以是故佛不出世。答曰。诸天寿出千万岁。有先世因缘。虽多乐染爱厚能得道。何况人中不大乐。三十六种不净易可教化。以是故人寿过八万岁佛应出世。是中人无病心乐故。人皆利根福德。福德利根故应易得道。复次师子鼓音王佛时。人寿十万岁。明王佛时。人寿七百阿僧祇劫。阿弥陀佛时人寿无量阿僧祇劫。汝云何言过八万岁佛不出世。问曰。摩诃衍经有此事。我法中无十方佛。唯过去释迦文尼拘陈若等一百佛。未来弥勒等五百佛。答曰。摩诃衍论中种种因缘。说三世十方佛。何以故。十方世界有老病死淫怒痴等诸苦恼。以是故佛应出其国。如经中说。无老病死烦恼者诸佛则不出世。复次多病人应有多药师。汝等声闻法。长阿含中。毗沙门王以偈白佛</p>
<p>稽首去来现在诸佛。亦复归命释迦文佛</p>
<p>汝经说过去未来现在诸佛言稽首。释迦文尼佛言归命。以此故知。现在有余佛。若无余国佛。何以故。前稽首三世佛。后别归命释迦文尼佛。此王未离欲在释迦文尼所得道敬爱心重故归命。于余佛所直稽首。问曰。佛口说。一世间无一时二佛出。亦不得一时二转轮王出。以是故。不应现在有余佛。答曰。虽有此言汝不解其义。佛说一三千大千世界中。无一时二佛出。非谓十方世界无现在佛也。如四天下世界中。无一时二转轮圣王出。此大福德人无怨敌共世故。以是故。四天下一转轮圣王。佛亦如是。于三千大千世界中亦无二佛出。佛及转轮圣王经说一种。汝何以信余四天下。更有转轮圣王。而不信余三千大千世界中更有佛。复次一佛不能得度一切众生。若一佛能度一切众生者。可不须余佛。但一佛出。如诸佛法度可度众生已而灭。如烛尽火灭。有为法无常性空故。以是故。现在应更有余佛。复次众生无量苦亦无量。是故应有大心菩萨出。亦应有无量佛。出世度诸众生。问曰。如经中说无量岁中佛时时出。譬如沤昙婆罗树华时时一出。若十方佛充满。佛便易出易得不名为难值。答曰不尔。为一大千世界中佛无量岁时时出。不言一切十方世界中难。亦为罪人不知恭敬不勤精进求道。以是故语言佛无量岁时时一出。又此众生众罪报故。堕恶道中无量劫尚不闻佛名。何况见佛。以是人故言佛出世难。问曰。若现在十方多有诸佛菩萨。今一切众生罪恶苦恼。何以不来度之。答曰。众生无量阿僧祇劫罪垢深厚。虽有种种余福。无见佛功德故不见佛。如偈说</p>
<p>　好福报未近　　衰罪未除却</p>
<p>　现在不能见　　大德有力人</p>
<p>　大德诸圣人　　心亦无分别</p>
<p>　慈悲一切人　　一时令欲度</p>
<p>　众生福德熟　　智慧根亦利</p>
<p>　若为现度缘　　即时得解脱</p>
<p>　譬如大龙王　　随愿雨众雨</p>
<p>　罪福随本行　　各各如所受　</p>
<p>问曰。若自有福德自有智慧。如是人佛能度。若无福德智慧佛不度。若尔者自有福德智慧不待佛度。答曰。此福德智慧从佛因缘出。若佛不出世。诸菩萨以十善因缘四无量意。后世罪福报种种因缘教道。若无菩萨。有种种经中说。人得此法行福德因缘。复次人虽有福德智慧。若佛不出世。是世界中受报不能得道。若佛出世乃能得道。是为大益。譬如人虽有目日不出时不能有所见。要须日明得有所见。不得言我有眼何用日为。如佛说二因二缘能生正见。一从他闻法。二内自如法思惟福德事故。能生善心利根智慧故。能如法思惟。以是故知从佛得度。如是等种种多有违错。欲作般若波罗蜜论议故。不能复广论余事</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>