<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度论释两不和合品第四十七</p>
<p>【经】复次须菩提。听法人欲书持般若波罗蜜读诵问义正忆念。说法人懈堕不欲为说。当知是为菩萨摩诃萨魔事。须菩提。说法之人心不懈堕。欲令书持般若波罗蜜。听法者不欲受之。二心不和。当知是为魔事。复次须菩提。听法人若欲书持般若波罗蜜读诵乃至正忆念。说法者欲至他方。当知是为魔事。须菩提。说法人欲令书持般若波罗蜜。听法者欲至他方。二心不和。当知是为魔事。复次须菩提。说法人贵重布施衣服饮食卧具医药资生之物。听法人少欲知足行远离行。摄念精进一心智慧两不和合。不得书般若波罗蜜受持读诵问义正忆念。当知是为魔事。须菩提。说法人少欲知足行远离行。摄念精进一心智慧。听法者贵重布施衣服饮食卧具医药资生之物。两不和合。不得书持般若波罗蜜读诵问义正忆念。当知是为魔事。复次须菩提。说法者受十二头陀。一作阿兰若。二常乞食。三纳衣。四一坐食。五节量食。六中后不饮浆。七冢间住。八树下住。九露地住。十常坐不卧。十一次第乞食。十二但三衣。听法人不受十二头陀。不作阿兰若。乃至不受但三衣。两不和合。不得书持般若波罗蜜读诵问义正忆念。当知是为魔事。须菩提。听法者受十二头陀。作阿兰若。乃至受但三衣。说法人不受十二头陀。不作阿兰若。乃至不受但三衣。两不和合。不得书持般若波罗蜜读诵问义正忆念。当知是为魔事</p>
<p>【论】释曰。一切有为法因缘和合故生。众缘离则无。譬如攒燧求火有钻有母二事因缘得火。书写般若乃至正忆念亦如是。内外因缘和合故生。所谓师弟子同心同事故乃得书成。是故佛告须菩提。听法人信等五善根发故。欲书持般若乃至正忆念。说法者五盖覆心故不欲说。问曰。若五盖覆心故不欲说何以作师。答曰。是人着世间乐不观空无常。虽能心知口说不能自行。弟子虽必欲行而不能知。不能知故更无余处。必咨此人或时师悲心发故欲令书持般若。弟子信等五善根钝不发故。着世间乐故。不欲受书持乃至正忆念。问曰。若不欲受持何以名为听法者。答曰。少多听受读诵不能究竟成就故。但名听法。若二人善心共同能得般若波罗蜜。若不同则不能得是名魔事。内烦恼发外天子魔作因缘。虽是般若菩萨应觉是魔事防令不起。若自失当具足若弟子失当教令得。复次师或慈悲心薄舍弟子至他方。或不宜水土四大不和。或善法无所增益。或水旱不适。或土地荒乱。如是等种种因缘故至他方。弟子亦种种因缘不能追随。贵重利养者如上五盖覆心等。复次是二人皆有信有戒。而一人以十二头陀庄严戒。一人不能。问曰。一人何以故不能。答曰。佛所结戒弟子受持。十二头陀不名为戒。能行则戒庄严。不能行不犯戒。譬如布施能行则得福不能行者无罪。头陀亦如是。是故两不和合则是魔事。十二头陀者行者以居家多恼乱。故舍父母妻子眷属出家行道。而师徒同学还相结着心复娆乱。是故受阿兰若法令身远离愦闹住于空闲。远离者最近三里能远益善。得是身远离已。亦当令心远离五欲五盖。若受请食若众僧食起诸漏因缘。所以者何。受请食者若得作是念。我是福德好人故得。若不得则嫌恨请者。彼为无所别识不应请者请应请者不请。或自鄙薄懊恼自责而生忧苦。是贪忧法则能遮道。僧食者入众中当随众法。断事摈人料理僧事处分。作使心则散乱妨废行道。有如是等恼乱事故。受常乞食法。好衣因缘故。四方追逐堕邪命中。若受人好衣则生亲着。若不亲着檀越则恨。若僧中得衣如上说。众中之过。又好衣是未得道者生贪着处。好衣因缘招致贼难。或至夺命。有如是等患故受弊纳衣法。行者作是念。求一食尚多有所妨。何况小食中食后食。若不自损则失半日之功。不能一心行道。佛法为行道故。不为益身。如养马养猪。是故断数数食受一食法。有人虽一食而贪心极啖。腹胀气塞妨废行道。是故受节量食法。节量者略说随所能食三分留一分。则身轻安稳易消无患。于身无损。则行道无废。如经中舍利弗说。我若食五口六口足之。以水则足支身。于秦人中食不十口许。有人虽节量食过中饮浆则心乐着。求种种浆果浆蜜浆等。求欲无厌。不能一心修习善法。如马不着辔勒左右啖草不肯进路。若着辔勒则不啖草意断随人意去。是故受中后不饮浆。无常空观是入佛法门。能厌离三界。冢间常有悲啼哭声死尸狼藉。眼见无常后或火烧鸟兽所食不久灭尽。因是尸观一切法中易得无常相空相。又冢间住若见死尸嗅烂不净易得。九相观是离欲初门。是故受冢间住法能作不净无常等观已得道。事办舍至树下。或未得道者心则不大厌取是相树下思惟。如佛生时成道时转法轮时般涅槃时皆在树下。行者随诸佛法常处树下。如是等因缘故受树下坐法。行者或观树下如半舍无异荫覆凉乐又生爱者。我所住者好彼树不如。如是等生漏故至露地住作是思惟。树下有二种过。一者雨漏湿冷。二者鸟屎污身毒虫所住。有如是等过。空地则无此患。露地住则着衣脱衣随意快乐。月光遍照空中明。净心易入空三昧。身四仪中坐为第一。食易消化气息调和。求道者大事未办。诸烦恼贼常伺其便不宜安卧。若行若立则心动难摄。亦不可久故受常坐法。若欲睡时胁不着席。行者不着于味不轻众生。等心怜愍故。次第乞食不择贫富故。受次第乞食法。行者少欲知足衣趣盖形不多不少故。受但三衣法。白衣求乐故多畜种种衣。或有外道苦行故裸形无耻。是故佛弟子舍二边处中道行。住处食处常用故事多。衣不须日日求故略说。是十二头陀。佛意欲令弟子随道行舍世乐。故赞十二头陀。是佛意常以头陀为本有因缘。不得已而听余事。如转法轮时五比丘初得道。白佛言。我等着何等衣。佛言。应着纳衣。又受戒法尽寿着纳衣。乞食树下住。弊弃药。于古四圣种中。头陀即是三事。佛法唯以智慧为本。不以苦为先。是法皆助道随道故诸佛常赞叹</p>
<p>大智度论卷第六十八大智度论释两不和合品第四十七之余(卷六十九)</p>
<p>　　　　圣者龙树造</p>
<font SIZE="2">
<p>　</p>
</font>
<p>　　　　后秦龟兹国三藏鸠摩罗什译</p>
<font SIZE="2">
<p>　</p>
</font>
<p>【经】复次须菩提。说法者有信有善。欲书受深般若波罗蜜乃至正忆念。听法者无信破戒恶行。不欲书受深般若波罗蜜乃至正忆念。当知是为魔事。须菩提。听法者有信有善。说法者无信破戒恶行。两不和合。当知是为魔事。复次须菩提。说法者能一切施心不悭惜。听法者吝惜不舍。当知是为魔事。须菩提。听法者一切能施心不悭惜。说法者吝法不施。两不和合。不得书持般若波罗蜜乃至正忆念。当知是为魔事。复次须菩提。听法者欲供养说法人衣服饮食卧具医药资生所须。说法者不欲受之。当知是为魔事。须菩提。说法者欲供给听法人衣服乃至资生所须。听法者不欲受之。两不和合。不得书持般若波罗蜜乃至正忆念。当知是为魔事。复次须菩提。说法者易悟。听法人闇钝。当知是为魔事。须菩提。听法者易悟。说法人闇钝。两不和合。不得书持般若波罗蜜乃至正忆念。当知是为魔事</p>
<p>复次须菩提。说法者知十二部经次第义。所谓修妒路乃至优波提舍。听法者不知十二部经次第义。当知是为魔事。听法者知十二部经次第义。说法人不知十二部经次第义。两不和合。不得书深般若波罗蜜乃至正忆念。当知是为魔事。复次须菩提。说法者成就六波罗蜜。听法人不成就六波罗蜜。两不和合。不得书深般若波罗蜜乃至正忆念。当知是为魔事。听法者有六波罗蜜。说法人无六波罗蜜。两不和合。不得书深般若波罗蜜乃至正忆念。当知是为魔事。复次须菩提。说法者于六波罗蜜有方便力。听法人于六波罗蜜无方便力。两不和合。不得书深般若波罗蜜乃至正忆念。当知是为魔事。听法者于六波罗蜜有方便力。说法人于六波罗蜜无方便力。两不和合。不得书深般若波罗蜜乃至正忆念。当知是为魔事。复次须菩提。说法者得陀罗尼。听法者无陀罗尼。两不和合。不得书深般若波罗蜜乃至正忆念。当知是为魔事。听法者得陀罗尼。说法者无陀罗尼。两不和合。不得书深般若波罗蜜乃至正忆念。当知是为魔事。复次须菩提。说法者欲令书持般若波罗蜜乃至正忆念。听法人不欲书持般若波罗蜜读诵乃至正忆念。两不和合。不得书深般若波罗蜜乃至正忆念。当知是为魔事。听法者欲书读诵说般若波罗蜜。说法者不欲令书般若波罗蜜。乃至不欲令说。两不和合。不得书深般若波罗蜜乃至正忆念。当知是为魔事。复次须菩提。说法者离贪欲嗔恚睡眠掉悔疑。听法人贪欲嗔恚睡眠掉悔疑。当知是为魔事。听法者离贪欲嗔恚睡眠掉悔疑。说法人贪欲嗔恚睡眠掉悔疑。两不和合。不得书深般若波罗蜜乃至正忆念。当知是为魔事。复次须菩提。书是深般若波罗蜜。乃至正忆念时。或有人来说三恶道中苦剧。汝何不于是身尽苦入涅槃。何用是阿耨多罗三藐三菩提为。两不和合。不得书深般若波罗蜜乃至正忆念。当知是为魔事。复次须菩提。书是深般若波罗蜜。受持读诵说正忆念时。或有人来赞四天王诸天。赞三十三天夜摩天兜率陀天化乐天他化自在天梵天乃至非有想非无想天。赞初禅乃至非有想非无想定。作是言。善男子。欲界中受五欲快乐。色界中受禅生乐。无色界中受寂灭乐。是事亦无常苦空无我。变相尽相散相离相灭相。汝何不于是身中取须陀洹果斯陀含果阿那含果阿罗汉果辟支佛道。何用是世间生死中受种种苦。求阿耨多罗三藐三菩提为。两不和合。不得书深般若波罗蜜乃至正忆念。当知是为魔事。复次须菩提。说法者一身无累自在无碍。听法人多将人众。两不和合。不得书深般若波罗蜜乃至正忆念。当知是为魔事。听法者一身无累自在无碍。说法者多将人众。两不和合。不得书深般若波罗蜜乃至正忆念。当知是为魔事。复次须菩提。说法者如是言。汝能随我意者。当与汝般若波罗蜜令书读诵说正忆念。若不随我意者。则不与汝。两不和合。不得书深般若波罗蜜读诵说正忆念。当知是为魔事。复次须菩提。听法者欲得追随如其意。说法者不听。两不和合。不得书深般若波罗蜜乃至正忆念。当知是为魔事。复次须菩提。说法者欲得财利故。与般若波罗蜜令书持乃至正忆念。听法者以是因缘故。不欲从受。两不和合。不得书深般若波罗蜜乃至正忆念。当知是为魔事。听法者为财利故。欲书深般若波罗蜜读诵说。说法者以是因缘故不欲与。两不和合。不得书深般若波罗蜜读诵说。当知是为魔事。复次须菩提。说法者欲至他方危命之处。听法者不欲随去。两不和合。不得书深般若波罗蜜乃至正忆念。当知是为魔事。听法者欲至他方危命之处。说法者不欲去。两不和合。不得书深般若波罗蜜乃至正忆念。当知是为魔事。复次须菩提。说法者欲至他方饥饿谷贵无水之处。听法者不欲随去。两不和合。不得书深般若波罗蜜乃至正忆念。当知是为魔事。听法者欲至他方饥饿谷贵无水之处。说法者不欲去。两不和合。不得书深般若波罗蜜乃至正忆念。当知是为魔事。复次须菩提。说法者欲至他方丰乐之处。听法者欲随从去。说法者言。善男子汝为利养故追随我。汝善自思惟。若得若不得无令后悔。以是少因缘故。两不和合。听法者闻之心厌作是念。是为距逆我。不欲与我相随便止不去。两不和合。不得书深般若波罗蜜乃至正忆念。当知是为魔事</p>
<p>复次须菩提。说法者欲过旷野。贼怖旃陀罗怖猎师怖恶兽毒蛇怖。听法者欲随逐去。说法者言。善男子汝何用到彼。彼中多有诸怖。贼怖乃至毒蛇怖。听法者闻之知其不欲与般若波罗蜜书持乃至正忆念。心厌不欲追随。以是少因缘故。两不和合。当知是为魔事。复次须菩提。说法者多有檀越数往问讯。以是因缘故。语听法者。我有因缘应往到彼。听法人知其意便止两不和合。不得书深般若波罗蜜乃至正忆念。当知是为魔事</p>
<p>【论】问曰。有人书持读诵般若波罗蜜不能行而犯戒。或可有是若不信云何从受法。答曰。是人不信般若波罗蜜。所谓毕竟空。但欲求名故读诵广说如佛弟子。不信外道经书亦为人讲说。复次不能深心信乐般若故名不信。非都不信。问曰。弟子法应供养师奉诸所有。何以言师不能施。答曰。弟子作是念。师少物不能舍。何况舍身虽赞说布施是为欺诳。是故不和合。弟子欲以四事供养师。师少欲知足故不受。或羞愧似如卖法故不受。或师多知多识无所乏少。能供给弟子。弟子自念人当谓我贪师衣食故受法。或自以德薄不消所给。此心虽好不能成般若波罗蜜故亦是魔事。师钝根者是诵经师非解义师。十二部经亦是诵经师。复次师有六波罗蜜者。作是念弟子罪人钝根不能行六波罗蜜。着世间事。但有弟子名无有实事。是师不知弟子闻般若已后成大事。但以现前无六波罗蜜不肯教化。弟子亦作是念。六波罗蜜义我亦能行。师但能口说不能修行。不知师转身因缘当成大事。又不知师别有读诵利益因缘故不和合。复次弟子直信着善法。师不着法。以方便行六波罗蜜。弟子谓为不深乐六波罗蜜。何以知之。师或时赞叹六波罗蜜。或时断人着故破散六波罗蜜。弟子有方便亦如是。问曰。若弟子得陀罗尼师无陀罗尼。何以为师。答曰。陀罗尼有种种。有弟子得闻持陀罗尼。能持能诵不能解义。师能为解说。弟子或能得诸法实相陀罗尼义。而不能次第读诵。或师得闻持陀罗尼未得大悲故。轻贱弟子不能教导。问曰。弟子欲受持般若波罗蜜师不与。或可有是云何师欲与法弟子不欲受。答曰如先答。弟子见师有过故不欲受法。复次师欲教化前人为弟子。而是人或邪见诸恶因缘故不肯受教。复次一切众生所行法同则和合。一人离五盖一人不离故相轻。相轻故不和合。一切上法皆尔。复次书诵般若波罗蜜乃至正忆念时。一人呵三恶道。一人赞叹诸天。是事如先答。虽不能都破其善行。且坏其大乘授小乘法。复次师少欲知足不乐众聚。弟子多有人众。师作是念。弟子虽好可度而将徒众多。师深着善法舍离弟子。弟子一身亦如是。复次说法者意若弟子随我意行。若去若住随时问讯。如是等听法者但欲从求法利。不能行此众事是不和合。或时听法者随意进止问讯等。说法者不听作是念。何用是事损我功德。听法者意谓轻贱不相好喜是不和合。复次师为利养故欲与法。弟子心则不敬师。云何欲卖经法。弟子亦如是。为财利养读诵般若。非清净心故。师知弟子心。如是则薄贱不与故不和合。复次师欲至他方路经崄难。弟子惜身命故不能随。作是念我有身然后求法。弟子欲去亦如是。饥饿谷贵无水处亦如是。复次师欲至丰乐处。弟子欲随师。或羞愧不欲将去。或弟子串乐不任涉远。或道里悬远。或师谙彼国弟子不悉。谓师称美彼国不必实尔。时或虑师谓贪饮食故去。如是等种种因缘。师语弟子如汝所闻。彼国土所有不必尽尔。好自筹量若自欲去者便去。无以财物丰乐故去。至彼不得随意。勿以见怨师。复为说汝闻彼国土丰乐故去。非为法故不须随我。师好心止弟子。不知是坏般若波罗蜜因缘。弟子闻是说敬难师故不能答。便止不去故不和合。师复欲至远国。彼中有种种虎狼贼盗。语弟子言。彼间多难汝不须去。弟子闻已便止。师但知彼有难事故止弟子。不知是坏般若波罗蜜因缘。问曰。若远国多难何以自去。答曰。有人言。师彼国生故服习彼土能自防护。有人言。彼有好师经书。不惜身命故去。师作是念我身自死则可。云何枉他。如是等因缘故止弟子不令去。师多有知识檀越心生乐着。弟子少欲知足不着檀越。师常随时问讯檀越。弟子但欲求法不喜是事。师知其意语言。我有因缘不得为汝说法。弟子闻已不悦。师贵俗缘不贵于法是不和合</p>
<p>【经】复次须菩提。恶魔作比丘形像来。方便破坏是般若波罗蜜。不得令书持读诵说正忆念。须菩提白佛言。世尊。何因缘故。恶魔作比丘形像。方便破坏般若波罗蜜。不得令书持乃至正忆念。佛言。恶魔作比丘形像来。坏善男子善女人心。令远离般若波罗蜜。作是言。如我所说经。即是般若波罗蜜。此经非般若波罗蜜。须菩提。是中破坏诸比丘时。有未受记菩萨便堕疑。随疑故不书深般若波罗蜜。不受不持。乃至不作正忆念不和合。不得书深般若波罗蜜。乃至正忆念。当知是为魔事。复次须菩提。恶魔作比丘身到菩萨所作如是言。若菩萨行般若波罗蜜。于实际作证。得须陀洹果斯陀含果阿那含果阿罗汉果辟支佛道以是两不和合。不得书深般若波罗蜜乃至正忆念。当知是为魔事。复次须菩提。菩萨说是深般若波罗蜜时。多有魔事起留难。般若波罗蜜是为魔事。菩萨摩诃萨应当觉知知已远离。须菩提言。世尊。何等是魔事留难。菩萨应当觉知知已远离。佛言。似般若波罗蜜诸魔事起。似禅波罗蜜。似毗梨耶波罗蜜。似羼提波罗蜜。似尸罗波罗蜜。似檀波罗蜜魔事起。菩萨应当觉知知已远离。复次须菩提。声闻辟支佛所应行经。是菩萨摩诃萨应当知是魔事而远离之。复次须菩提。内空乃至无法有法空。四念处乃至八圣道分。空无相无作解脱门。用是法得须陀洹果斯陀含果阿那含果阿罗汉果辟支佛道。如是等诸经。恶魔作比丘形像方便与菩萨摩诃萨。是不和合故。不得书深般若波罗蜜乃至正忆念。当知是为魔事。复次须菩提。恶魔作佛身金色丈光到菩萨所。是菩萨贪着。贪着故耗减萨婆若。是不和合故。不得书深般若波罗蜜乃至正忆念。当知是为魔事。复次须菩提。恶魔作佛身及比丘僧到菩萨前。是菩萨起贪着。意作是念。我于当来世亦当如是从比丘僧为说法。是菩萨贪着魔身故。耗减萨婆若。不得书成般若波罗蜜多乃至正忆念。当知是为魔事。复次须菩提。恶魔化作无数百千万亿菩萨。行檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜。指示善男子善女人。善男子善女人见已贪着。贪着故耗减萨婆若。不得书深般若波罗蜜乃至正忆念。当知是为魔事。何以故。是深般若波罗蜜中无有色。无有受想行识。乃至无有阿耨多罗三藐三菩提。须菩提。是般若波罗蜜若无有色。乃至无阿耨多罗三藐三菩提。是中无佛无声闻无辟支佛无菩萨。何以故。一切诸法自性空故。复次须菩提。善男子善女人书是深般若波罗蜜。受读诵说正忆念时。多有留难起。须菩提。譬如阎浮提中珍宝金银琉璃车磲马瑙珊瑚等宝多难多贼。如是须菩提。善男子善女人。书是深般若波罗蜜。乃至正忆念时。多贼多留难起。须菩提白佛言。如是世尊。阎浮提中珍宝金银琉璃车磲马瑙珊瑚等多贼多难。世尊。善男子善女人。亦如是。书是深般若波罗蜜乃至正忆念时。多贼多留难起多有魔事。何以故。是愚痴人为魔所使。善男子善女人。书是深般若波罗蜜乃至正忆念时。破坏令远离。世尊。是愚痴人少智少慧。是善男子善女人。书深般若波罗蜜乃至正忆念时。破坏令远离。是愚痴人心不乐大法。是故不书是深般若波罗蜜。不受不读不诵不正忆念不如说修行。亦坏他人令不得书深般若波罗蜜乃至如说修行。佛言。如是如是。须菩提。新发大乘意善男子善女人为魔所使。不种善根。不供养诸佛。不随善知识故。不书深般若波罗蜜。乃至不正忆念而作留难。是善男子善女人。少智少慧心不乐大法。是故不能书是深般若波罗蜜。乃至正忆念。魔事起故。须菩提。若善男子善女人。能书是深般若波罗蜜乃至正忆念时。魔事不起。能具足禅波罗蜜乃至檀波罗蜜。能具足四念处乃至一切种智。须菩提。当知佛力故。是善男子善女人。能书是深般若波罗蜜。乃至正忆念。亦能具足禅波罗蜜乃至檀波罗蜜内空乃至无法有法空。具足四念处乃至八圣道分佛十力乃至一切种智。须菩提。十方现在无量无边阿僧祇诸佛。亦助是善男子善女人。令得书是深般若波罗蜜乃至正忆念。十方阿鞞跋致诸菩萨摩诃萨。亦拥护祐助是善男子善女人。书深般若波罗蜜。乃至正忆念</p>
<p>【论】释曰。魔作大沙门形有重威德。令人受其语多持经卷。与众弟子俱语诸比丘。般若波罗蜜如我经所说。真实佛语汝先闻者不实非佛所说。呵毁先经种种自赞所说。钝根菩萨信受是语生邪见。若利根未得受记者生疑。何以故。诸佛毕竟空无相智慧难解故不和合。或时魔语菩萨。般若波罗蜜三解脱门广说但是空。汝常习此空于中得证。不得证云何作佛。作佛法先行布施持戒等。修三十二相福德坐道场时尔乃用空。菩萨或信或疑离般若波罗蜜。问曰。云何似六波罗蜜。名魔事。答曰。如相似般若波罗蜜中说。复次以着心行六波罗蜜。是名似声闻辟支佛经。无有慈悲不求佛道但欲自度。虽是好事破菩萨道故名魔事。问曰。若菩萨见佛身则信心清净。云何名魔事。答曰。一切烦恼取相皆是魔事。是小菩萨未应见佛身。魔作佛妙形。菩萨心着为是好身故行道。如未离欲人见天女形。深心染着不能堪受天欲迷闷而死。是故魔愿得满。菩萨虽得少净心而失实相智慧。如人手捉重宝有人以少金诳之舍大价宝而取贱物。是名耗减。魔作佛身将诸比丘。示多菩萨行六波罗蜜亦如上。此中佛说因缘。色等一切法自性空。复次众会生疑。般若波罗蜜是无上法多有利益。云何有人憎嫉。是故佛说譬喻。如阎浮提金银等多怨多贼。为是故出不为瓦石等生。般若波罗蜜是佛法藏中妙宝微妙甚深。懈怠钝根者所不解。是故呰毁魔。以般若波罗蜜多令众生入涅槃故魔作怨贼。须菩提喜受佛教述其所说。毁呰破坏般若者。世尊是狂痴之人。为魔所使不得自在。以少智故不能通达佛意。是人无有大心。不知清净法味但知三相。贪味淫欲嗔恚。如畜生法。与般若波罗蜜生留难。佛可须菩提所说。语须菩提。若菩萨摩诃萨书般若乃至正忆念魔事不起。当知是佛力。亦是十方诸佛及诸菩萨所拥护而能具足五波罗蜜乃至一切种智。亦是十方现在佛力。何以故。魔是欲界主世间福德智慧具足。魔是世间生死根本。色界诸天虽有邪见常入禅定故。心柔软不能有所破坏。无色界中无形故。又心微细不能有所作。下诸天无有力势故不能如是破坏。是魔先世业因缘力。又住处因缘。他作夺取。是中贼主名为魔。是魔相。尔破坏好事。初发心菩萨福德智慧薄故惜身。若十方诸佛菩萨不拥护佐助者不能成。是故诸佛菩萨诸天为破坏魔事。是菩萨或觉或不觉如贼绕城大人守护小儿不觉。略说魔事如是。广说则无量无边。然佛意但欲令行者成般若大事是故师徒宜应和合一切恶事不应计念</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>