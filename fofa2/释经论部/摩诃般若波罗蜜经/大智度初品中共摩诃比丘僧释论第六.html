<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度共摩诃比丘僧释论第六</p>
<p>【经】共摩诃比丘僧</p>
<p>【论】共名一处一时一心一戒一见一道一解脱。是名为共。摩诃秦言大。或多或胜。云何大。一切众中最上故。一切障碍断故。天王等大人恭敬故。是名为大。云何多。数至五千故名多。云何胜。一切九十六种道论议能破。故名胜。云何名比丘。比丘名乞士。清净活命故名为乞士。如经中说。舍利弗入城乞食。得已。向壁坐食。是时有梵志女名净目。来见舍利弗。问舍利弗言。沙门汝食耶。答言食。净目言。汝沙门下口食耶。答言不姊。仰口食耶。不。方口食耶。不。四维口食耶。不。净目言。食法有四种。我问汝。汝言不。我不解。汝当说。舍利弗言。有出家人合药种谷殖树等不净活命者。是名下口食。有出家人观视星宿日月风雨雷电霹雳不净活命者。是名仰口食。有出家人曲媚豪势通使四方巧言多求不净活命者。是名方口食。有出家人学种种咒术卜筮吉凶如是等种种不净活命者。是名四维口食。姊。我不堕是四不净食中。我用清净乞食活命。是时净目闻说清净法食。欢喜信解。舍利弗因为说法得须陀洹道。如是清净乞食活命故名乞士。复次比名破。丘名烦恼。能破烦恼故名比丘。复次出家人名比丘。譬如胡汉羌虏各有名字。复次受戒时自言。我某甲比丘尽形寿持戒。故名比丘。复次比名怖。丘名能。能怖魔王及魔人民。当出家剃头着染衣受戒。是时魔怖。何以故怖。魔王言是人必得入涅槃。如佛说。有人能剃头着染衣一心受戒。是人渐渐断结离苦入涅槃云何名僧伽。僧伽秦言众。多比丘一处和合是名僧伽。譬如大树丛聚是名为林。一一树不名为林。除一一树亦无林。如是一一比丘不名为僧。除一一比丘亦无僧。诸比丘和合故僧名生。是僧四种。有羞僧。无羞僧。哑羊僧。实僧。云何名有羞僧。持戒不破。身口清净。能别好丑。未得道。是名有羞僧。云何名无羞僧。破戒。身口不净。无恶不作。是名无羞僧。云何名哑羊僧。虽不破戒。钝根无慧。不别好丑。不知轻重。不知有罪无罪。若有僧事。二人共诤。不能断决。默然无言。譬如白羊乃至人杀不能作声。是名哑羊僧。云何名实僧。若学人若无学人。住四果中。行四向道。是名实僧。是中二种僧可共。百一羯磨说戒受岁种种得作。是中实声闻僧六千五百。菩萨僧二种。有羞僧实僧。以是实僧故余皆得名僧。以是故名比丘僧</p>
<p>【经】大数五千分</p>
<p>【论】云何名大数。少过少减。是名为大数。云何名分。多众边取一分。是名分。是诸比丘千万众中。取一分。五千人以是故名五千分</p>
<p>【经】皆是阿罗汉</p>
<p>【论】问曰。云何名阿罗汉。阿罗名贼。汉名破。一切烦恼贼破是名阿罗汉。复次阿罗汉一切漏尽故。应得一切世间诸天人供养。复次阿名不。罗汉名生。后世中更不生。是名阿罗汉</p>
<p>【经】诸漏已尽</p>
<p>【论】三界中三种漏已尽无余。故言漏尽也</p>
<p>【经】无复烦恼</p>
<p>【论】一切结使流受扼缚盖见缠等断除故。名无烦恼也</p>
<p>【经】心得好解脱慧得好解脱</p>
<p>【论】问曰。何以说心得好解脱慧得好解脱。答曰。外道离欲人。一处一道心得解脱。非于一切障法得解脱。以是故。阿罗汉名心得好解脱慧得好解脱。复次诸阿罗汉。二道心得解脱。见谛道思惟道。以是故名心得好解脱。学人心虽得解脱。非好解脱。何以故。有残结使故。复次诸外道等。助道法不满。若行一功德若行二功德求道不能得。如人但布施求清净。如人祀天。言能脱忧衰。能得常乐国中生。亦更有言八清净道。一自觉二闻三读经四畏内苦五畏大众生苦六畏天苦七得好师八大布施。但说第八名清净道。复次有外道。但布施持戒说清净。有但布施禅定说清净。有但布施求智慧说清净。如是等种种道不具足。若无功德若少功德。说清净。是人虽一处心得解脱。不名好解脱。涅槃道不满足故。如偈说</p>
<p>　无功德人不能渡　　生老病死之大海</p>
<p>　少功德人亦不渡　　善行道法佛所说　</p>
<p>是中应说须跋陀梵志经。须跋陀梵志年百二十岁。得五神通。阿那跋达多池边住。夜梦见一切人失眼裸形冥中立。日堕地破大海水竭。大风起吹须弥山破散。觉已恐怖。思惟言。何以故尔。我命欲尽。若天地主欲堕。犹豫不能自了。以有此恶梦故。先世有善知识天。从上来下语须跋陀言。汝莫恐怖。有一切智人名佛。后夜半当入无余涅槃。是故汝梦。不为汝身。是时须跋陀。明日到拘夷那竭国树林中。见阿难经行。语阿难言。我闻汝师说新涅槃道。今日夜半当取灭度。我心有疑。请欲见佛决我所疑。阿难答言。世尊身极。汝若难问劳扰世尊。须跋陀如是重请至三。阿难答如初。佛遥闻之敕语阿难。听须跋陀梵志来前自在难问。是吾末后共谈。最后得道弟子。是时须跋陀得前见佛。问讯世尊已。于一面坐。如是念。诸外道辈舍恩爱财宝出家皆不得道。独瞿昙沙门得道如是念竟。即问佛言。是阎浮提地。六师辈各自称言。我是一切智人。是语实不。尔时世尊以偈答曰</p>
<p>　我年一十九　　出家学佛道</p>
<p>　我出家已来　　已过五十岁</p>
<p>　净戒禅智慧　　外道无一分</p>
<p>　少分尚无有　　何况一切智　</p>
<p>若无八正道。是中无第一果第二第三第四果。若有八正道。是中有第一果第二第三第四果。须跋陀是我法中有八正道。是中有第一道果第二第三第四道果。余外道法皆空。无道无果无沙门无婆罗门。如是我大众中。实作师子吼。须跋陀梵志闻是法得阿罗汉道。思惟言。我不应佛后般涅槃。如是思惟竟。在佛前结加趺坐。自以神力身中出火烧身而取灭度。以是故。佛言无功德少功德。是助道法不满。皆不得度。佛说一切功德具足故。能度弟子。譬如小药师以一种药二种药不具足故不能差重病。大药师辈具足众药。能差诸病。问曰。若一切三界烦恼离故。心得解脱。何以故。佛言染爱离心得解脱。答曰。爱能系闭心有大力以是故说。不说余烦恼。爱断余则断。复次若人言王来知必有将从。染爱亦如是。又如捉巾一头余则尽随。爱染亦如是。爱断则知余烦恼皆已断。复次诸结使皆属爱见。属爱烦恼覆心。属见烦恼覆慧。如是爱离故。属爱结使亦离得心解脱。如是无明离故。属见结使亦离得慧解脱。复次是五千阿罗汉。应不退法得无生智。以是故。言心得好解脱慧得好解脱。不退故。退法阿罗汉。得时解脱如劬提迦等。虽得解脱非好解脱。以退法故</p>
<p>【经】心调柔软</p>
<p>【论】若有恭敬供养嗔恚骂詈挝打者。心等无异。若得珍宝瓦石视之一等。若有持刀斫截手足。有持栴檀涂身者。亦等无异。复次淫欲嗔恚憍慢疑见。根本已断故。是谓心调柔软。复次是诸阿罗汉。欲染处不染。应嗔处不嗔。应痴处不痴。守护六情。以是故名心调柔软。如偈说</p>
<p>　人守护六情　　如好马善调</p>
<p>　如是实智人　　诸天所敬视　</p>
<p>诸余凡人辈不能守护六情。欲嗔慢痴疑见不断故。不调柔如恶弊马。以是故。诸阿罗汉名心调柔软</p>
<p>【经】摩诃那伽</p>
<p>【论】摩诃言大。那名不。伽名罪。诸阿罗汉诸烦恼断。以是故名不罪。复次那伽或名龙或名象。是五千阿罗汉。诸无数阿罗汉中最大力。是以故言如龙如象。水行中龙力大。陆行中象力大。复次如善调象王。能破大军直入不回。不畏刀杖不难水火。不走不退死至不避。诸阿罗汉亦复如是。修禅定智慧。故能破魔军及诸结使贼。骂詈挝打不悔不恚。老死水火不畏不难。复次如大龙王。从大海出起于大云遍覆虚空。放大电光明照天地。澍大洪雨润泽万物。诸阿罗汉亦复如是。从禅定智慧大海水中出。起慈悲云润及可度。现大光明种种变化。说实法相雨弟子心令生善牙。</p>
<p>【经】所作已办</p>
<p>【论】问曰。云何名所作。云何名已办。答曰。信戒舍定等诸善法得故。名为所作。智慧精进解脱等。诸善法得故。是名已办。二法具足满故。名所作已办。复次诸烦恼有二种。一种属爱。一种属见。属爱烦恼断故名所作。属见烦恼断故名已办。复次色法善见故名所作。无色法善见故名已办。可见不可见有对无对等二法亦如是。复次不善无记法断故名所作。善法思惟故名已办。闻思慧成就故名所作。修慧成就故名已办。种种三法亦如是。复次暖法顶法忍法世间第一法得故名所作。苦法忍等诸无漏善根得故名已办。见谛道得故名所作。思惟道得故名已办。成学道故名所作。无学道得故名已办。心解脱得故名所作。慧解脱得故名已办。漏尽故名所作。得共解脱故名已办。一切结使除故名所作。得非时解脱故名已办。自利益竟故名所作。利益他人故名已办。如是等所作已办义自在说</p>
<p>【经】弃担能担</p>
<p>【论】五众粗重常恼故名为担。如佛所说。何谓担。五众是担。诸阿罗汉此担已除。以是故言弃担。能担者。是佛法中二种功德担应担。一者自益利。二者他益利。一切诸漏尽。不悔解脱等诸功德。是名自利益。信戒舍定慧等诸功德能与他人。是名利益他。是诸阿罗汉。自担他担能担故名能担。复次譬如大牛壮力能服重载。此诸阿罗汉亦如是。得无漏根力觉道。能担佛法大事担。以是故诸阿罗汉名能担</p>
<p>【经】逮得己利</p>
<p>【论】云何名己利。云何非己利。行诸善法是名己利。诸余非法是名非己利。复次信戒舍定慧等诸功德。一切财宝胜故。今世后世常得乐故。能到甘露城故。以是三因缘故。名己利。如信品中偈说</p>
<p>　若人得信慧　　是宝最第一</p>
<p>　诸余世财利　　不及是法宝　</p>
<p>复次若人今世得乐。后世得乐及涅槃常乐。是名己利余非己利。如偈说</p>
<p>　世知种种无道法　　与诸禽兽等无异</p>
<p>　当求正智要道法　　得脱老死入涅槃　</p>
<p>复次八正道及沙门果。是名诸阿罗汉己利。是五千阿罗汉得道及果。二事俱得故名己利。以是故言逮得己利</p>
<p>【经】尽诸有结</p>
<p>【论】三种有。欲有色有无色有。云何欲有。欲界系业取因缘。后世能生亦是业报。是名欲有。色有无色有亦如是。是名为有。结尽者结有九结。爱结恚结慢结痴结疑结见结取结悭结嫉结。是结使尽及有。是有尽及结使。以是故名有结尽。问曰。诸阿罗汉结使应永尽。得一切烦恼离故。有不应尽。何以故。阿罗汉未灭度时。眼根等五众十二入十八持。诸有成就故。答曰。无所妨。是果中说因。如佛语檀越。施食时与五事。命色力乐[目*善]。食不能必与五事。有人大得饮食而死。有人得少许食而活。食为五事因。是故佛言施食得五事。如偈说</p>
<p>　断食死无疑　　食者死未定</p>
<p>　以是故佛说　　施食得五事　</p>
<p>亦如人食百斤金。金不可食。金是食因故言食金。佛言女人为戒垢。女人非戒垢。是戒垢因故。言女人为戒垢。如人从高处堕未至地言此人死。虽未死知必死故。言此人死。如是诸阿罗汉结使已尽。知有必当尽故。言有结尽</p>
<p>【经】正智已得解脱</p>
<p>【论】如摩犍提梵志弟子举其尸着床上。舆行城市中多人处唱言。若有眼见摩犍提尸者。是人皆得清净道。何况礼拜供养者。多有人信其言。诸比丘闻是语。白佛言。世尊。是事云何。佛说偈言</p>
<p>　小人眼见求清净　　如是无智无实道</p>
<p>　诸结烦恼满心中　　云何眼见得净道</p>
<p>　若有眼见得清净　　何用智慧功德宝</p>
<p>　智慧功德乃为净　　眼见求净无是事　</p>
<p>以是故言正智得解脱。问曰。诸阿罗汉所作已办。更不求进。何以故常在佛边。不余处度众生。答曰。一切十方众生虽尽应供养佛。阿罗汉受恩重故。应倍供养。所以者何。是阿罗汉从佛得成受无量功德。知结使断信心转多。是故诸大德阿罗汉。佛边受功德乐味供养恭敬报佛恩故。在佛边住。诸阿罗汉围绕佛故。佛德益尊。如梵天人绕梵天王。如三十三天绕释提桓因。如诸鬼神绕毗沙门王。如诸小王绕转轮圣王。如病人病愈住大医边。如是诸阿罗汉住在佛边。诸阿罗汉围绕供养故。佛德益尊。问曰。若诸阿罗汉。所作已办逮得己利不须听法。何以故说般若波罗蜜时。共五千阿罗汉。答曰。诸阿罗汉虽所作已办。佛欲以甚深智慧法试。如佛问舍利弗。如波罗延经阿耆陀难中偈说</p>
<p>　种种诸学人　　及诸数法人</p>
<p>　是人所行法　　愿为如实说　</p>
<p>是中云何学人。云何数法人。尔时舍利弗默然。如是三问三默。佛示义端告舍利弗。有生不。舍利弗答。世尊有生。有生者欲为灭。有为生法故名学人。以智慧得无生法故。名数法人。是经此中应广说。复次若有漏若无漏诸禅定未得故欲得。已得欲令坚深。故诸阿罗汉佛边听法。复次现前乐故。如难陀迦经中说。以今世乐故听法。复次诸阿罗汉在佛边听法心无厌足。如昆卢提迦经中说。舍利弗语昆卢提迦。我法中听法无厌。复次如佛大师。自一心从弟子边听法。不应难言阿罗汉所作已办何以听法。譬如饱满人得好食犹尚更食。云何饥渴人而言不应食。以是故。诸阿罗汉虽所作已办。常在佛边听法。复次佛住解脱法中。诸阿罗汉亦住解脱法中。住法相应眷属庄严。如栴檀譬喻经中言。有栴檀林伊兰围之。有伊兰林栴檀围之。有栴檀栴檀以为丛林。有伊兰伊兰自相围绕。佛诸阿罗汉亦复如是。佛住善法解脱中。诸阿罗汉亦住善法解脱中。住法相应眷属庄严。佛以大众围绕。如须弥山王十宝山围绕。如白香象王白香象围绕。如师子王师子众围绕。佛亦如是。佛为世间无上福田。与诸弟子围绕共住</p>
<p>【经】唯除阿难在学地得须陀洹</p>
<p>【论】问曰。何以言唯除阿难。答曰。上所赞诸阿罗汉。阿难不在其数。何以故。以在学地未离欲故。问曰。大德阿难。第三师大众法将。种涅槃种已无量劫。常近佛持法藏。大德利根何以至今未离欲作学人。答曰。大德阿难本愿如是。我于多闻众中最第一。亦以诸佛法阿罗汉所作已办。不应作供给供养人。以其于佛法中能办大事烦恼贼破。共佛在解脱床上坐故。复次长老阿难。种种诸经听持诵利观故。智慧多摄心少。二功德等者。可得漏尽道。以是故。长老阿难是学人须陀洹。复次贪供给世尊故。是阿难为佛作供给人。如是念。若我早取漏尽道。便远世尊不得作供给人。以是故。阿难虽能得阿罗汉道。自制不取。复次处时人未合故。何等处能集法。千阿罗汉未在耆阇崛山。是为处。世尊过去时未到。长老婆耆子不在。以是故。长老阿难漏不尽。要在世尊过去。集法众合婆耆子说法劝谏。三事合故得漏尽道。复次大德阿难。厌世法少不如余人。是阿难世世王者种。端正无比福德无量。世尊近亲常侍从佛。必有此念。我佛近侍知法宝藏。漏尽道法我不畏失。以是事故不大殷勤。问曰。大德阿难名。以何因缘。是先世因缘。是父母作字。是依因缘立名。答曰。是先世因缘亦父母作名亦依因缘立字。问曰。云何先世因缘。答曰。释迦文佛先世作瓦师。名大光明。尔时有佛名释迦文。弟子名舍利弗目干连阿难。佛与弟子俱到瓦师舍一宿。尔时瓦师。布施草坐灯明石蜜浆三事。供养佛及比丘僧。便发愿言。我于当来老病死恼五恶之世作佛。如今佛名释迦文。我佛弟子名亦如今佛弟子名。以佛愿故得字阿难。复次阿难世世立愿。我在释迦文佛弟子多闻众中。愿最第一字阿难。复次阿难世世忍辱除嗔。以是因缘故。生便端正。父母以其端正见者皆欢喜故字阿难。(阿难者秦言欢喜)是为先世因缘字。云何父母作字。昔有日种王。名师子颊。其王有四子。第一名净饭。二名白饭。三名斛饭。四名甘露饭。有一女名甘露味。净饭王有二子佛难陀。白饭王有二子跋提提沙。斛饭王有二子提婆达多阿难。甘露饭王有二子摩诃男阿泥卢豆。甘露味女有一子名施婆罗。是中悉达陀菩萨。渐渐长大弃转轮圣王位。夜半出家。至沤楼鞞罗国中尼连禅河边。六年苦行。是时净饭王爱念子故。常遣使问讯欲知消息。我子得道不。若病若死。使来白王。菩萨唯有皮骨筋相连持耳。命甚微弱。若今日若明日不复久也。王闻其言甚大愁念没忧恼海。我子既不作转轮王。又不得作佛。一何衰苦无所得而死。如是忧恼荒迷愦塞。是时菩萨弃苦行处。食百味乳糜身体充满。于尼连禅水中洗浴已。至菩提树下坐金刚座。而自誓言。要不破此结加趺坐成一切智。不得一切智终不起也。是时魔王将十八亿众到菩萨所。敢与菩萨决其得失。菩萨智慧力故大破魔军。魔不如而退自念。菩萨叵胜当恼其父。至净饭王所诡言。汝子今日后夜已了。王闻此语惊怖堕床。如热沙中鱼。王时悲哭而说偈言</p>
<p>　阿夷陀虚言　　瑞应亦无验</p>
<p>　得利之吉名　　一切无所获　</p>
<p>是时菩提树神大欢喜。持天曼陀罗华。至净饭王所说偈言</p>
<p>　汝子已得道　　魔众已破散</p>
<p>　光明如日出　　普照十方土　</p>
<p>王言。前有天来言。汝子已了。汝今来言坏魔得道。二语相违谁可信者。树神又言。实不妄语。前来天者诡言已了。是魔怀嫉故来相恼。今日诸天龙神华香供养空中悬缯。汝子身出光明遍照天地。王闻其言于一切苦恼心得解脱。王言我子虽舍转轮圣王。今得法转轮王定得大利无所失也。王心大欢喜。是时斛饭王家使来白净饭王。言。贵弟生男。王心欢喜言。今日大吉是欢喜日。语来使言。是儿当字为阿难。是为父母作字。云何依因缘立名。阿难端正清净如好明镜。老少好丑容貌颜状。皆于身中现。其身明净。女人见之欲心即动。是故佛听阿难着覆肩衣。是阿难能令他人见者心眼欢喜故名阿难。于是造论者赞言</p>
<p>　面如净满月　　眼若青莲华</p>
<p>　佛法大海水　　流入阿难心</p>
<p>　能令人心眼　　见者大欢喜</p>
<p>　诸来求见佛　　通现不失宜　</p>
<p>如是阿难虽能得阿罗汉道。以供给供养佛故自不尽漏。以此大功德故。虽非无学在无学数中。虽未离欲在离欲数中。以是故共数五千中。以实未是阿罗汉故。言唯除阿难</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>