<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>十住毗婆沙论卷第五</p>
<p>　　　　圣者龙树造</p>
<p>　　　　后秦龟兹国三藏鸠摩罗什译</p>
<p>　　易行品第九</p>
<p>问曰。是阿惟越致菩萨初事如先说。至阿惟越致地者。行诸难行久乃可得。或堕声闻辟支佛地。若尔者是大衰患。如助道法中说</p>
<p>　若堕声闻地　　及辟支佛地</p>
<p>　是名菩萨死　　则失一切利</p>
<p>　若堕于地狱　　不生如是畏</p>
<p>　若堕二乘地　　则为大怖畏</p>
<p>　堕于地狱中　　毕竟得至佛</p>
<p>　若堕二乘地　　毕竟遮佛道</p>
<p>　佛自于经中　　解说如是事</p>
<p>　如人贪寿者　　斩首则大畏</p>
<p>　菩萨亦如是　　若于声闻地</p>
<p>　及辟支佛地　　应生大怖畏　</p>
<p>是故若诸佛所说有易行道疾得至阿惟越致地方便者。愿为说之。答曰。如汝所说是儜弱怯劣无有大心。非是丈夫志干之言也。何以故。若人发愿欲求阿耨多罗三藐三菩提。未得阿惟越致。于其中间应不惜身命。昼夜精进如救头燃。如助道中说</p>
<p>　菩萨未得至　　阿惟越致地</p>
<p>　应常勤精进　　犹如救头燃</p>
<p>　荷负于重担　　为求菩提故</p>
<p>　常应勤精进　　不生懈怠心</p>
<p>　若求声闻乘　　辟支佛乘者</p>
<p>　但为成己利　　常应勤精进</p>
<p>　何况于菩萨　　自度亦度彼</p>
<p>　于此二乘人　　亿倍应精进　</p>
<p>行大乘者佛如是说。发愿求佛道。重于举三千大千世界。汝言阿惟越致地是法甚难久乃可得。若有易行道疾得至阿惟越致地者。是乃怯弱下劣之言。非是大人志干之说。汝若必欲闻此方便今当说之。佛法有无量门。如世间道有难有易。陆道步行则苦。水道乘船则乐。菩萨道亦如是。或有勤行精进。或有以信方便易行疾至阿惟越致者。如偈说</p>
<p>　东方善德佛　　南栴檀德佛</p>
<p>　西无量明佛　　北方相德佛</p>
<p>　东南无忧德　　西南宝施佛</p>
<p>　西北华德佛　　东北三行佛</p>
<p>　下方明德佛　　上方广众德</p>
<p>　如是诸世尊　　今现在十方</p>
<p>　若人疾欲至　　不退转地者</p>
<p>　应以恭敬心　　执持称名号　</p>
<p>若菩萨欲于此身得至阿惟越致地成就阿耨多罗三藐三菩提者。应当念是十方诸佛称其名号。如宝月童子所问经阿惟越致品中说。佛告宝月。东方去此过无量无边不可思议恒河沙等佛土有世界名无忧。其地平坦七宝合成。紫磨金缕交络其界。宝树罗列以为庄严。无有地狱畜生饿鬼阿修罗道及诸难处。清净无秽无有沙砾瓦石山陵堆阜深坑幽壑。天常雨华以布其地。时世有佛号曰善德如来应供正遍知明行足善逝世间解无上士调御丈夫天人师佛世尊。大菩萨众恭敬围绕。身相光色如燃大金山如大珍宝聚。为诸大众广说正法。初中后善有辞有义。所说不杂具足清净如实不失。何谓不失不失地水火风。不失欲界色界无色界。不失色受想行识。宝月。是佛成道已来过六十亿劫。又其佛国昼夜无异。但以此间阎浮提日月岁数说彼劫寿。其佛光明常照世界。于一说法令无量无边千万亿阿僧祇众生住无生法忍。倍此人数得住初忍第二第三忍。宝月。其佛本愿力故。若有他方众生。于先佛所种诸善根。是佛但以光明触身。即得无生法忍。宝月。若善男子善女人闻是佛名能信受者。即不退阿耨多罗三藐三菩提。余九佛事皆亦如是。今当解说诸佛名号及国土名号。善德者。其德淳善但有安乐。非如诸天龙神福德惑恼众生。栴檀德者。南方去此无量无边恒河沙等佛土有世界名欢喜。佛号栴檀德。今现在说法。譬如栴檀香而清凉。彼佛名称远闻如香流布。灭除众生三毒火热令得清凉。无量明佛者。西方去此无量无边恒河沙等佛土有世界名善。佛号无量明。今现在说法。其佛身光及智慧明昭无量无边。相德佛者。北方去此无量无边恒河沙等佛土有世界名不可动。佛名相德。今现在说法。其佛福德高显犹如幢相。无忧德者。东南方去此无量无边恒河沙等佛土有世界名月明。佛号无忧德。今现在说法。其佛神德令诸天人无有忧愁。宝施佛者。西南方去此无量无边恒河沙等佛土有世界名众相。佛号宝施。今现在说法。其佛以诸无漏根力觉道等宝常施众生。华德佛者。西北方去此无量无边恒河沙等佛土有世界名众音。佛号华德。今现在说法。其佛色身犹如妙华其德无量。三乘行佛者。东北方去此无量无边恒河沙等佛土有世界名安隐。佛号三乘行。今现在说法。其佛常说声闻行辟支佛行诸菩萨行。有人言。说上中下精进故。号为三乘行。明德佛者。下方去此无量无边恒河沙等佛土有世界名广大。佛号明德。今现在说法。明名身明智慧明宝树光明。是三种明常照世间。广众德者。上方去此无量无边恒河沙等佛土有世界名众月。佛号广众德。今现在说法。其佛弟子福德广大故号广众德。今是十方佛善德为初。广众德为后。若人一心称其名号。即得不退于阿耨多罗三藐三菩提。如偈说</p>
<p>　若有人得闻　　说是诸佛名</p>
<p>　即得无量德　　如为宝月说</p>
<p>　我礼是诸佛　　今现在十方</p>
<p>　其有称名者　　即得不退转</p>
<p>　东方无忧界　　其佛号善德</p>
<p>　色相如金山　　名闻无边际</p>
<p>　若人闻名者　　即得不退转</p>
<p>　我今合掌礼　　愿悉除忧恼</p>
<p>　南方欢喜界　　佛号栴檀德</p>
<p>　面净如满月　　光明无有量</p>
<p>　能灭诸众生　　三毒之热恼</p>
<p>　闻名得不退　　是故稽首礼</p>
<p>　西方善世界　　佛号无量明</p>
<p>　身光智慧明　　所照无边际</p>
<p>　其有闻名者　　即得不退转</p>
<p>　我今稽首礼　　愿尽生死际</p>
<p>　北方无动界　　佛号为相德</p>
<p>　身具众相好　　而以自庄严</p>
<p>　摧破魔怨众　　善化诸人天</p>
<p>　闻名得不退　　是故稽首礼</p>
<p>　东南月明界　　有佛号无忧</p>
<p>　光明踰日月　　遇者灭烦恼</p>
<p>　常为众说法　　除诸内外苦</p>
<p>　十方佛称赞　　是故稽首礼</p>
<p>　西南众相界　　佛号为宝施</p>
<p>　常以诸法宝　　广施于一切</p>
<p>　诸天头面礼　　宝冠在足下</p>
<p>　我今以五体　　归命宝施尊</p>
<p>　西北众音界　　佛号为华德</p>
<p>　世界众宝树　　演出妙法音</p>
<p>　常以七觉华　　庄严于众生</p>
<p>　白毫相如月　　我今头面礼</p>
<p>　东北安隐界　　诸宝所合成</p>
<p>　佛号三乘行　　无量相严身</p>
<p>　智慧光无量　　能破无明闇</p>
<p>　众生无忧恼　　是故稽首礼</p>
<p>　上方众月界　　众宝所庄严</p>
<p>　大德声闻众　　菩萨无有量</p>
<p>　诸圣中师子　　号曰广众德</p>
<p>　诸魔所怖畏　　是故稽首礼</p>
<p>　下方广世界　　佛号为明德</p>
<p>　身相妙超绝　　阎浮檀金山</p>
<p>　常以智慧日　　开诸善根华</p>
<p>　宝土甚广大　　我遥稽首礼</p>
<p>　过去无数劫　　有佛号海德</p>
<p>　是诸现在佛　　皆从彼发愿</p>
<p>　寿命无有量　　光明照无极</p>
<p>　国土甚清净　　闻名定作佛</p>
<p>　今现在十方　　具足成十力</p>
<p>　是故稽首礼　　人天中最尊　</p>
<p>问曰。但闻是十佛名号执持在心。便得不退阿耨多罗三藐三菩提。为更有余佛余菩萨名得至阿惟越致耶。答曰</p>
<p>　阿弥陀等佛　　及诸大菩萨</p>
<p>　称名一心念　　亦得不退转　</p>
<p>更有阿弥陀等诸佛。亦应恭敬礼拜称其名号。今当具说。无量寿佛。世自在王佛。师子意佛。法意佛。梵相佛。世相佛。世妙佛。慈悲佛。世王佛。人王佛。月德佛。宝德佛。相德佛。大相佛。珠盖佛。师子鬘佛。破无明佛。智华佛。多摩罗跋栴檀香佛。持大功德佛。雨七宝佛。超勇佛。离嗔恨佛。大庄严佛。无相佛。宝藏佛。德顶佛。多伽罗香佛。栴檀香佛。莲华香佛。庄严道路佛。龙盖佛。雨华佛。散华佛。华光明佛。日音声佛。蔽日月佛。琉璃藏佛。梵音佛。净明佛。金藏佛。须弥顶佛。山王佛。音声自在佛。净眼佛。月明佛。如须弥山佛。日月佛。得众佛。华生佛。梵音说佛。世主佛。师子行佛。妙法意师子吼佛。珠宝盖珊瑚色佛。破痴爱闇佛。水月佛。众华佛。开智慧佛。持杂宝佛。菩提佛。华超出佛。真琉璃明佛。蔽日明佛。持大功德佛。得正慧佛。勇健佛。离谄曲佛。除恶根栽佛。大香佛。道映佛。水光佛。海云慧游佛。德顶华佛。华庄严佛。日音声佛。月胜佛。琉璃佛。梵声佛。光明佛。金藏佛。山顶佛。山王佛。音王佛。龙胜佛。无染佛。净面佛。月面佛。如须弥佛。栴檀香佛。威势佛。燃灯佛。难胜佛。宝德佛。喜音佛。光明佛。龙胜佛。离垢明佛。师子佛。王王佛。力胜佛。华齿佛。无畏明佛。香顶佛。普贤佛。普华佛。宝相佛。是诸佛世尊现在十方清净世界。皆称名忆念。阿弥陀佛本愿如是。若人念我称名自归。即入必定得阿耨多罗三藐三菩提。是故常应忆念以偈称赞</p>
<p>　无量光明慧　　身如真金山</p>
<p>　我今身口意　　合掌稽首礼</p>
<p>　金色妙光明　　普流诸世界</p>
<p>　随物增其色　　是故稽首礼</p>
<p>　若人命终时　　得生彼国者</p>
<p>　即具无量德　　是故我归命</p>
<p>　人能念是佛　　无量力威德</p>
<p>　即时入必定　　是故我常念</p>
<p>　彼国人命终　　设应受诸苦</p>
<p>　不堕恶地狱　　是故归命礼</p>
<p>　若人生彼国　　终不堕三趣</p>
<p>　及与阿修罗　　我今归命礼</p>
<p>　人天身相同　　犹如金山顶</p>
<p>　诸胜所归处　　是故头面礼</p>
<p>　其有生彼国　　具天眼耳通</p>
<p>　十方普无碍　　稽首圣中尊</p>
<p>　其国诸众生　　神变及心通</p>
<p>　亦具宿命智　　是故归命礼</p>
<p>　生彼国土者　　无我无我所</p>
<p>　不生彼此心　　是故稽首礼</p>
<p>　超出三界狱　　目如莲华叶</p>
<p>　声闻众无量　　是故稽首礼</p>
<p>　彼国诸众生　　其性皆柔和</p>
<p>　自然行十善　　稽首众圣王</p>
<p>　从善生净明　　无量无边数</p>
<p>　二足中第一　　是故我归命</p>
<p>　若人愿作佛　　心念阿弥陀</p>
<p>　应时为现身　　是故我归命</p>
<p>　彼佛本愿力　　十方诸菩萨</p>
<p>　来供养听法　　是故我稽首</p>
<p>　彼土诸菩萨　　具足诸相好</p>
<p>　以自庄严身　　我今归命礼</p>
<p>　彼诸大菩萨　　日日于三时</p>
<p>　供养十方佛　　是故稽首礼</p>
<p>　若人种善根　　疑则华不开</p>
<p>　信心清净者　　华开则见佛</p>
<p>　十方现在佛　　以种种因缘</p>
<p>　叹彼佛功德　　我今归命礼</p>
<p>　其土甚严饰　　殊彼诸天宫</p>
<p>　功德甚深厚　　是故礼佛足</p>
<p>　佛足千辐轮　　柔软莲华色</p>
<p>　见者皆欢喜　　头面礼佛足</p>
<p>　眉间白毫光　　犹如清净月</p>
<p>　增益面光色　　头面礼佛足</p>
<p>　本求佛道时　　行诸奇妙事</p>
<p>　如诸经所说　　头面稽首礼</p>
<p>　彼佛所言说　　破除诸罪根</p>
<p>　美言多所益　　我今稽首礼</p>
<p>　以此美言说　　救诸着乐病</p>
<p>　已度今犹度　　是故稽首礼</p>
<p>　人天中最尊　　诸天头面礼</p>
<p>　七宝冠摩足　　是故我归命</p>
<p>　一切贤圣众　　及诸人天众</p>
<p>　咸皆共归命　　是故我亦礼</p>
<p>　乘彼八道船　　能度难度海</p>
<p>　自度亦度彼　　我礼自在者</p>
<p>　诸佛无量劫　　赞扬其功德</p>
<p>　犹尚不能尽　　归命清净人</p>
<p>　我今亦如是　　称赞无量德</p>
<p>　以是福因缘　　愿佛常念我</p>
<p>　我于今先世　　福德若大小</p>
<p>　愿我于佛所　　心常得清净</p>
<p>　以此福因缘　　所获上妙德</p>
<p>　愿诸众生类　　皆亦悉当得　</p>
<p>又亦应念毗婆尸佛。尸弃佛。毗首婆伏佛。拘楼珊提佛。迦那迦牟尼佛。迦叶佛。释迦牟尼佛。及未来世弥勒佛。皆应忆念礼拜以偈称赞</p>
<p>　毗婆尸世尊　　无忧道树下</p>
<p>　成就一切智　　微妙诸功德</p>
<p>　正观于世间　　其心得解脱</p>
<p>　我今以五体　　归命无上尊</p>
<p>　尸弃佛世尊　　在于邠他利</p>
<p>　道场树下坐　　成就于菩提</p>
<p>　身色无有比　　如然紫金山</p>
<p>　我今自归命　　三界无上尊</p>
<p>　毗首婆世尊　　坐娑罗树下</p>
<p>　自然得通达　　一切妙智慧</p>
<p>　于诸人天中　　第一无有比</p>
<p>　是故我归命　　一切最胜尊</p>
<p>　迦求村大佛　　得阿耨多罗</p>
<p>　三藐三菩提　　尸利沙树下</p>
<p>　成就大智慧　　永脱于生死</p>
<p>　我今归命礼　　第一无比尊</p>
<p>　迦那含牟尼　　大圣无上尊</p>
<p>　优昙钵树下　　成就得佛道</p>
<p>　通达一切法　　无量无有边</p>
<p>　是故我归命　　第一无上尊</p>
<p>　迦叶佛世尊　　眼如双莲华</p>
<p>　弱拘楼陀树　　于下成佛道</p>
<p>　三界无所畏　　行步如象王</p>
<p>　我今自归命　　稽首无极尊</p>
<p>　释迦牟尼佛　　阿输陀树下</p>
<p>　降伏魔怨敌　　成就无上道</p>
<p>　面貌如满月　　清净无瑕尘</p>
<p>　我今稽首礼　　勇猛第一尊</p>
<p>　当来弥勒佛　　那伽树下坐</p>
<p>　成就广大心　　自然得佛道</p>
<p>　功德甚坚牢　　莫能有胜者</p>
<p>　是故我自归　　无比妙法王　</p>
<p>复有德胜佛。普明佛。胜敌佛。王相佛。相王佛。无量功德明自在王佛。药王无阂佛。宝游行佛。宝华佛。安住佛。山王佛。亦应忆念恭敬礼拜以偈称赞</p>
<p>　无胜世界中　　有佛号德胜</p>
<p>　我今稽首礼　　及法宝僧宝</p>
<p>　随意喜世界　　有佛号普明</p>
<p>　我今自归命　　及法宝僧宝</p>
<p>　普贤世界中　　有佛号胜敌</p>
<p>　我今归命礼　　及法宝僧宝</p>
<p>　善净集世界　　佛号王幢相</p>
<p>　我今稽首礼　　及法宝僧宝</p>
<p>　离垢集世界　　无量功德明</p>
<p>　自在于十方　　是故稽首礼</p>
<p>　不诳世界中　　无碍药王佛</p>
<p>　我今头面礼　　及法宝僧宝</p>
<p>　今集世界中　　佛号宝游行</p>
<p>　我今头面礼　　及法宝僧宝</p>
<p>　美音界宝花　　安立山王佛</p>
<p>　我今头面礼　　及法宝僧宝</p>
<p>　今是诸如来　　住在东方界</p>
<p>　我以恭敬心　　称扬归命礼</p>
<p>　唯愿诸如来　　深加以慈愍</p>
<p>　现身在我前　　皆令目得见　</p>
<p>复次过去未来现在诸佛。尽应总念恭敬礼拜以偈称赞</p>
<p>　过去世诸佛　　降伏众魔怨</p>
<p>　以大智慧力　　广利于众生</p>
<p>　彼时诸众生　　尽心皆供养</p>
<p>　恭敬而称扬　　是故头面礼</p>
<p>　现在十方界　　不可计诸佛</p>
<p>　其数过恒沙　　无量无有边</p>
<p>　慈愍诸众生　　常转妙法轮</p>
<p>　是故我恭敬　　归命稽首礼</p>
<p>　未来世诸佛　　身色如金山</p>
<p>　光明无有量　　众相自庄严</p>
<p>　出世度众生　　当入于涅槃</p>
<p>　如是诸世尊　　我今头面礼　</p>
<p>复应忆念诸大菩萨。善意菩萨。善眼菩萨。闻月菩萨。尸毗王菩萨。一切胜菩萨。知大地菩萨。大药菩萨。鸠舍菩萨。阿离念弥菩萨。顶生王菩萨。喜见菩萨。郁多罗菩萨。萨和檀菩萨。长寿王菩萨。羼提菩萨。韦蓝菩萨。睒菩萨。月盖菩萨。明首菩萨。法首菩萨。成利菩萨。弥勒菩萨。复有金刚藏菩萨。金刚首菩萨。无垢藏菩萨。无垢称菩萨。除疑菩萨。无垢德菩萨。网明菩萨。无量明菩萨。大明菩萨。无尽意菩萨。意王菩萨。无边意菩萨。日音菩萨。月音菩萨。美音菩萨。美音声菩萨。大音声菩萨。坚精进菩萨。常坚菩萨。坚发菩萨。庄严王菩萨。常悲菩萨。常不轻菩萨。法上菩萨。法意菩萨。法喜菩萨。法首菩萨。法积菩萨。发精进菩萨。智慧菩萨。净威德菩萨。那罗延菩萨。善思惟菩萨。法思惟菩萨。跋陀婆罗菩萨。法益菩萨。高德菩萨。师子游行菩萨。喜根菩萨。上宝月菩萨。不虚德菩萨。龙德菩萨。文殊师利菩萨。妙音菩萨。云音菩萨。胜意菩萨。照明菩萨。勇众菩萨。胜众菩萨。威仪菩萨。师子意菩萨。上意菩萨。益意菩萨。增意菩萨。宝明菩萨。慧顶菩萨。乐说顶菩萨。有德菩萨。观世自在王菩萨。陀罗尼自在王菩萨。大自在王菩萨。无忧德菩萨。不虚见菩萨。离恶道菩萨。一切勇健菩萨。破闇菩萨。功德宝菩萨。花威德菩萨。金璎珞明德菩萨。离诸阴盖菩萨。心无阂菩萨。一切行净菩萨。等见菩萨。不等见菩萨。三昧游戏菩萨。法自在菩萨。法相菩萨。明庄严菩萨。大庄严菩萨。宝顶菩萨。宝印手菩萨。常举手菩萨。常下手菩萨。常惨菩萨。常喜菩萨。喜王菩萨。得辩才音声菩萨。虚空雷音菩萨。持宝炬菩萨。勇施菩萨。帝网菩萨。马光菩萨。空无阂菩萨。宝胜菩萨。天王菩萨。破魔菩萨。电德菩萨。自在菩萨。顶相菩萨。出过菩萨。师子吼菩萨。云荫菩萨。能胜菩萨。山相幢王菩萨。香象菩萨。大香象菩萨。白香象菩萨。常精进菩萨。不休息菩萨。妙生菩萨。华庄严菩萨。观世音菩萨。得大势菩萨。水王菩萨。山王菩萨。帝网菩萨。宝施菩萨。破魔菩萨。庄严国土菩萨。金髻菩萨。珠髻菩萨。如是等诸大菩萨。皆应忆念恭敬礼拜求阿惟越致地</p>
<p>　　除业品第十</p>
<p>问曰。但忆念阿弥陀等诸佛及念余菩萨得阿惟越致。更有余方便耶。答曰。求阿惟越致地者。非但忆念称名礼敬而已。复应于诸佛所忏悔劝请随喜回向。问曰。是事何谓。答曰</p>
<p>　十方无量佛　　所知无不尽</p>
<p>　我今悉于前　　发露诸黑恶</p>
<p>　三三合九种　　从三烦恼起</p>
<p>　今身若先身　　是罪尽忏悔</p>
<p>　于三恶道中　　若应受业报</p>
<p>　愿于今身偿　　不入恶道受　</p>
<p>十方诸佛者。现在一切诸佛。命根成就未入涅槃。十方名四方四维上下。佛名所应知事悉知无余。发露者。于诸佛所发露一切罪无所覆藏。后不复作如堤防水。黑恶者。无智慧明故多犯众恶若不善法若隐没无记。三三种者。身口意生恶现报生报后报。自作教他作随喜作。从三种烦恼起三种烦恼。谓欲界系色界系无色界系。若助贪欲烦恼。若助嗔恚烦恼。若助愚痴烦恼。若上烦恼若中烦恼若下烦恼。今身先身尽忏悔者。今世先世所作众恶尽悔无余。地狱者。八种热地狱。十种寒冰地狱。畜生者。若地生若水生若无足若二足若多足。饿鬼者。食唾食吐食荡涤汁。食脓血屎尿等。若我行业应于此三恶道受者。愿令是罪此身现受。若后身受莫于地狱饿鬼畜生中受</p>
<p>复次佛自说忏悔法。若菩萨欲忏悔罪。应作是言。我于今现在十方世界中诸佛得阿耨多罗三藐三菩提。转法轮雨法雨。击法鼓吹法蠡建法幢。以法布施满足众生。多所利益多所安隐。怜愍世间饶益天人。我今以身口意。头面礼现在诸佛足。诸佛知者见者世间眼世间灯。我于无始生死已来所起罪业。为贪欲嗔恚愚痴所逼故。或不识佛不识法不识僧。或不识罪福。或身口意多作众罪。或以恶心出佛身血。或毁灭正法。破坏众僧。杀真人阿罗汉。或自行十不善道。或教他令行。或复随喜。若于众生有不爱语。若以斗秤欺诳侵人。以诸邪行恼乱众生。或不孝父母。或盗塔物及四方僧物。佛所说经戒或有毁破。违逆和尚阿阇梨。若人发声闻乘辟支佛乘。发大乘者。恶言毁辱轻贱嫌恨悭嫉覆心故。于诸佛所或起恶口。或说是法非法。说非法是法。今以是罪于现在诸佛知者见者证者所。尽皆发露不敢覆藏。从今已后不敢复作。若我有罪应堕地狱畜生饿鬼阿修罗中。不值三尊生在诸难。愿以此罪今世现受。如过去诸菩萨求佛道者。忏悔恶业罪。我亦如是发露忏悔不敢覆藏后不复作。若今诸菩萨求佛道者。忏悔恶业罪。我亦如是发露忏悔不敢覆藏后不复作。如未来诸菩萨求佛道者。忏悔恶业罪。我亦如是发露忏悔不敢覆藏后不复作</p>
<p>如过去未来现在诸菩萨求佛道者。忏悔恶业罪。已忏悔今忏悔当忏悔。我亦如是忏悔恶业罪不敢覆藏后不复作</p>
<p>问曰。汝已说忏悔法。云何为劝请。答曰</p>
<p>　十方一切佛　　现在成道者</p>
<p>　我请转法轮　　安乐诸众生</p>
<p>　十方一切佛　　若欲舍寿命</p>
<p>　我今头面礼　　劝请令久住　</p>
<p>转法轮者。说四圣谛义三转十二相是苦谛是苦集是苦灭是至苦灭道。是名一转四相。是苦谛应知。是苦集应断。是苦灭应证。是至苦灭道应修。是名第二转四相。是苦谛知已。是苦集断已。是苦灭证已。是至苦灭道修已。是名第三转四相。四相者。四谛中生眼智明觉。有人言声闻乘辟支佛乘大乘。是名法轮解说。是三乘义名为转法轮。安乐诸众生者。五欲乐不名为安乐。为今世后世。得清净安乐入于三乘。是名安乐。是人劝请诸佛转法轮。令诸众生受涅槃乐。若未得涅槃令受世间乐。是故说安乐。寿者。受业报因缘故。命根相续得住。如变化所作随心业而住。心业止则灭。劝请名至诚求愿。诸佛观诸众生巨细无异。是故求请望得从愿。莫舍寿命住无量阿僧祇劫度脱众生</p>
<p>复次佛自说劝请法。菩萨应作是言。我礼现在十方诸佛。始得阿耨多罗三藐三菩提未转法轮我今求请。愿转法轮击法鼓吹法蠡建法幢。设大法祠然大法炬。以是法施满足众生。多所利益多所安乐。怜愍世间饶益天人。是故我今劝请。是名劝请。诸佛转法轮久住者。亦应言现在十方诸佛。是诸佛欲舍寿命我请久住。多所利益多所安乐。怜愍世间饶益天人。问曰。汝已说忏悔劝请。云何名为随喜。答曰</p>
<p>　所有布施福　　持戒修禅行</p>
<p>　从身口意生　　去来今所有</p>
<p>　习行三乘人　　具足三乘者</p>
<p>　一切凡夫福　　皆随而欢喜　</p>
<p>布施福者。从舍悭法生。持戒福者。能伏身口业生。禅行者诸禅定是。从身口生者。因身口布施持戒迎来送去等。因意生者禅定慈悲等。去来今所有者。一切众生三世福德。行三乘者。求声闻乘辟支佛乘大乘。具足三乘者。成就阿罗汉乘辟支佛乘佛乘。一切者皆尽无余。凡夫者未得四谛者是。福德者有二种业。善及不隐没无记业是。随喜者。他人作福心生欢喜称以为善</p>
<p>问曰。汝以说忏悔劝请随喜。云何为回向。答曰</p>
<p>　我所有福德　　一切皆和合</p>
<p>　为诸众生故　　正回向佛道　</p>
<p>我者己身。所有福德者。若从身生。若从口生。若从意生。若因布施生。若因持戒生。若因修禅生。若因随喜生。若因劝请生。如是等及余所有善。皆名所有福德。一切皆和合者。心念诸福德合集称量知其广大。诸众生者三界众生。正者如诸佛回向。如真实回向。回向菩提。回向菩提者。回诸福德向阿耨多罗三藐三菩提。又随喜回向。此二事佛亦自说。有菩萨摩诃萨。欲随喜回向应念诸佛。断三界相续道灭诸戏论。干烦恼淤泥。灭诸刺棘除诸重担逮得己利。正智解脱心得自在尽诸有结。无量无边不可思议阿僧祇十方世界。一一世界中。亦无量无边不可思议阿僧祇诸佛出已灭度。从初发心乃至得佛入无余涅槃。至遗法未尽于其中间是诸佛所有善根福德。应六波罗蜜及所受辟支佛记所有善根。又声闻人善根。若布施持戒修禅。及学无学无漏善根。及诸佛戒品定品慧品解脱知见品。大慈大悲等无量功德。及诸佛有所说法。于此法中有人信解受学得此法利。是诸人等所有善根。于此法中及凡夫所种善根及诸天龙夜叉乾闼婆阿修罗迦楼罗紧那罗摩睺罗伽。得闻法已生诸善心。乃至畜生闻法生诸善心。及诸佛欲入涅槃时。众生所种善根。是诸善根福德一切和合称量使无遗余。以最上最妙最胜无上无等无等等随喜。随喜已。以是随喜所生福德。回向阿耨多罗三藐三菩提。未来现在诸佛亦如是。是三世诸佛福德及因诸佛所生福德心皆随喜。回向阿耨多罗三藐三菩提。是故偈说</p>
<p>　罪应如是忏　　劝请随喜福</p>
<p>　回向无上道　　皆亦应如是</p>
<p>　如诸佛所说　　我悔罪劝请</p>
<p>　随喜及回向　　皆亦复如是　</p>
<p>无始世界来。有无量遮佛道罪。应于十方诸佛前忏悔。劝请诸佛随喜回向亦应如是。如佛所知所见所许忏悔。我亦如是忏悔劝请诸佛。随喜回向亦复如是。若如是忏悔劝请随喜回向。是名正回向。问曰。云何名为诸佛所知所见所许忏悔劝请随喜回向。答曰。忏悔劝请如先说。随喜回向。如大品经中。须菩提白佛言。世尊。所说菩萨于过去未来现在一切诸佛及诸弟子一切众生所有福德善根尽和合称量。以最上随喜。世尊。云何名为最上随喜。佛告须菩提。若菩萨于过去未来现在诸法。不取不念不见不得不分别而能如是思惟。是诸法皆从忆想分别众缘和合有一切法实不生无所从来。是中乃至无有一法已生今生当生。亦无已灭今灭当灭。诸法相如是。我顺诸法相随喜。随喜已亦随诸法实相回向阿耨多罗三藐三菩提。是名最上随喜回向</p>
<p>复次须菩提。求佛道善男子善女人。不欲谤佛者。应以善根如是回向。应作是念。如诸佛心佛智佛眼。知见是善根福德本末体相从何而有。我亦如是随诸佛知见随喜。如诸佛所许我亦如是以善根回向。若菩萨如是回向。则不谤诸佛亦无过咎。深心信解如实回向。是名大回向具足回向。复次须菩提。善男子善女人以诸善根福德应如是回向。如诸贤圣。戒品定品慧品解脱品解脱知见品。不系欲界不系色界不系无色界。不在过去不在未来不在现在。以不系三界故。是回向亦如是不系。所回向处亦不系。若菩萨能如是得心信解如实。是名不失回向无毒回向法性回向。若菩萨于此回向取相贪着是名邪回向。是故诸菩萨摩诃萨。应如诸佛所知法相。以是法相回向。能至阿耨多罗三藐三菩提。是名正回向</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>