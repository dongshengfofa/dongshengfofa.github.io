<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>十住毗婆沙论卷第十三</p>
<p>　　　　圣者龙树造</p>
<p>　　　　后秦龟兹国三藏鸠摩罗什译</p>
<p>　　譬喻品余</p>
<p>问曰。菩萨善知是诸法。未得佛道终不退者。其喻云何。答曰</p>
<p>　如大力导师　　善知好道相</p>
<p>　此处与彼处　　转道之所宜</p>
<p>　资粮及行具　　皆悉令备足</p>
<p>　于彼险道中　　令众得安隐</p>
<p>　得至大城邑　　能令众无患</p>
<p>　由是大导师　　善能知道故</p>
<p>　善知诸地转　　具足助道法</p>
<p>　菩萨善知道　　好恶此彼处</p>
<p>　自度生死险　　兼导多众生</p>
<p>　令至安隐处　　无为涅槃城</p>
<p>　悉令于恶道　　不遇众苦患</p>
<p>　菩萨方便力　　善能知道故　</p>
<p>好道相者。多有薪草水。无有寇贼师子狼虎及诸恶兽毒虫之属。不寒不热。无有恶山沟坑绝涧险隘深榛丛林隈障。亦无高下平直夷通少于岐道。宽博多容多人行处。行无厌惓多有华果可食之物。如是等事名为好道相。与此相违名为恶道相。此处名人众止宿食息之处。彼处名从是处至异处。若二宿中间亦名异处。转道名见有岐道。至大城者。是道应行余者应舍。资粮名糗蜜抟等道路所食。大力名大势力多有财物善解治法。备足名多有饮食无所乏少。安名无有贼寇恐怖之事。隐名无有疾病苦痛衰患。大城名多容人众能令多人众得至大城。导师善解道相自无患难。亦令人众无有患难。善谙道故。无有寒热饥渴怨贼恶兽毒虫恶山恶水深坑坎等如是过患。何以故。善知道路好恶相故。以此喻欢喜等十地。如人行路去不休息能至大城。菩萨如是行是十地。得至佛法入涅槃大城。如彼好道多有薪草水等。行者无乏。草名如人乘马路多好草马力强盛。十地道功德亦如是。谛舍灭慧四胜处。助诸功德故名为草。何以故。若人贵于实事乐随谛语。当亲近实语者。见实有利乐随实事。深恶妄语远离妄语。见妄语过不欲乐闻。如是等因缘得谛胜处。舍等三处亦应如是知。如彼好道须诸象马牛驴等得至大城草助成其力。如是谛舍灭慧处。能令至佛法入涅槃大城。薪名多闻思修慧能至大智慧业。如薪能令火然亦令猛盛。如是闻思修慧能生大慧能令增长。如火能烧能煮能照智慧火亦如是。烧诸烦恼成熟诸善根照四圣谛。如火是智慧薪是能生智慧等诸法。多水名多有诸流河渠随意取用充足大众。泉井及池所不能尔</p>
<p>复次多水者。如人乘船随水至大城。井泉陂池水则不能得尔。如经说。信为大河福德为岸。如河除热除渴除垢能生势力。善法中信亦如是。能灭三毒热。除三恶行垢。除三有渴。为涅槃故。于善法中得势力。如彼好道多有诸根药草则行者无乏。十地道亦如是。根名深心所爱。如有根故则生芽茎枝叶等及诸果实。深心爱道。生正忆念大愿等诸功德。药草名诸波罗蜜。如药草能灭诸毒诸波罗蜜药草灭贪恚痴毒诸烦恼病亦复如是。如彼好道不失韦婆陀。则行道安隐。韦陀秦言无对义。是符檄。如行者不失符檄则在所欲至无有障碍。十地道亦如是。不失韦婆陀则在所过诸地所集善根则能随意助成。增长现在善根。彼又能教化声闻道辟支佛道欲界色界诸天道众生。令住佛道。若魔若外道不能干乱。是名不失韦婆陀。如彼好道无有蚊虻毒虫之属。十地道亦如是无有忧愁啼哭之声。如彼好道无有贼难。十地道亦如是无有五盖诸恶贼众。如佛告比丘。聚落贼者。所谓五盖。如贼先夺人物后乃害命。五盖贼亦如是。先夺善根后断慧命。则堕放逸而死。如道中无师子虎狼诸恶兽等。十地道亦如是无有嗔恚斗诤。如师子等恶兽好恼害他嗔恚等为恼他故生亦复如是。如恶兽等啖肉饮血。嗔恨等食多闻慧肉饮修慧等血亦复如是。如彼好道无有寒热过恶。十地道亦如是不堕寒冰地狱故无有寒过恶。不堕热地狱故无有热过恶。如彼好道无深坑等诸难。十地道亦如是无有外道苦行等诸难。所谓灰身入冰拔发日三洗翘一足。日一食二日一食。乃至一月一食默然至死。常举一臂常行忍辱。五热炙身卧刺蕀上。入火入水自投高岩。深炉中立牛屎烧身。直趣一方不避诸难。常着湿衣裳。水中卧等。身苦心苦不至正智。无如是等故名为无难。如道无邪径。十地道亦如是无身口意恶业故名为无邪径。如道无刺蕀者。十地道亦如是无诸业障刺蕀故名为无刺蕀。如刺刺脚则废行路。业障刺蕀障行佛法入涅槃。如道正直。十地道亦如是无一切谄曲欺诳故名为正直。如道少岐道。十地道亦如是少于异道。何以故。发大乘者少行声闻辟支佛道。是故少于异道。或有菩萨行二乘道者。当知未到菩萨地。未入正位。行于边行故。如彼好道无诸丛林妨碍。十住道亦如是无有五欲诸恶丛林。问曰。何故不言都无五欲丛林但言无恶林耶。答曰。发大乘者。福德因缘有第一五欲。是故不得言无。但无恶耳。复次如深丛林。难入难过多诸难碍。菩萨五欲则不然。不如凡夫于五欲生诸过恶。如是故但说无丛林。如道宽博多容不相妨碍。十住道亦如是多所容受。无量百千万亿众生共发无上道心而不相妨碍。是百千万亿众生若一切众生俱发阿耨多罗三藐三菩提心。同行此道不相妨碍。如道多人所行。十住道亦如是恒河沙等过去现在诸佛。行菩萨道时皆行此道。如彼好道行不疲厌。十住道亦如是多有因果诸乐。所谓多生人天中受果报。乐离欲故受欢喜乐禅定乐无喜乐现在乐。得是诸乐故无有疲厌。如道多有华果根。十住道亦如是多根华果。根者三善根。华者七觉华是。如经说。七华者七觉意是。果者四沙门果是。无如是等违好道功德过故。名为离恶。如导师知道中是中应食是应宿彼处亦应宿。菩萨行十地亦如是知何处可宿何处可食。可宿名有诸现在佛处。可食名可得修习善法处。如食能利益诸根亦助寿命。诸善法亦如是。能益信等诸根助成慧命。异处宿名从彼佛所至余佛所。复次此佛国土彼佛国土中间亦名异处。善知道转者。如彼导师知道不安隐则转。菩萨亦如是。善知是道至声闻。是道至辟支佛。是道至佛。如是知已。舍声闻道辟支佛道。但行至佛道。如彼好道多有饮食。十住道亦如是多行布施持戒修禅。如彼导师以多财物善能治法有大势力。菩萨亦如是有财物治法故有大势力。财者七财。所谓信戒惭愧舍闻慧。治法者。一切魔种种沙门婆罗门外道论师悉能摧伏。是为威势。如彼大城无有怨贼疫病暴死种种衰恼故。名为安隐。涅槃大城亦如是。无有诸魔外道诸流贪欲嗔恚放逸死忧悲苦恼啼哭故。名为安隐。如彼大城多有饮食故名为丰饶。涅槃城亦如是。多有诸深禅定解脱三昧故。名为丰饶。如彼大城多所容受故名为大城。涅槃城亦如是。多受众生故名为大。假令一切众生不受诸法故。皆入无余涅槃。而涅槃性无增无减。如彼导师能将多众安隐示好道故。名为导师。菩萨亦如是。善将众生示佛法示涅槃。从生死险道得至涅槃故。名为大导师。如彼导师善知道相故。身及余人皆无有恶。菩萨亦如是。自不行贪嗔恚等诸盖诸恶苦行老死深坑。亦不堕寒热地狱饿鬼故。名为自不得恶所随从者亦不得恶。是故偈中说善知道相故。自不得恶余不得恶</p>
<p>　　略行品第二十七</p>
<p>　菩萨欢喜地　　今已略说竟</p>
<p>　菩萨住是中　　多作阎浮王</p>
<p>　常离悭贪垢　　不失三宝念</p>
<p>　心常愿作佛　　救护诸众生　</p>
<p>初地名欢喜。已略说竟。诸佛法无量无边是地为本。若广说亦无量无边。是故言略说。菩萨住是地中。多作阎浮提势力转轮王。先世修习是地因缘故。信乐布施无悭贪垢。常施三宝故不失三宝念。常念作佛救诸众生。如是等善念常在心中。复次</p>
<p>　若欲得出家　　勤心行精进</p>
<p>　能得数百定　　得见数百佛</p>
<p>　能动百世界　　飞行亦如是</p>
<p>　若欲放光明　　能照百世界</p>
<p>　化数百种人　　能住寿百劫</p>
<p>　能择数百法　　能变作百身</p>
<p>　能化百菩萨　　示现为眷属</p>
<p>　利根过是数　　依佛神力故</p>
<p>　已说初地相　　果力净治法</p>
<p>　今当复更说　　第二无垢地　</p>
<p>果名得数百定见数百佛等。势力名能化数百众生。余偈义先已说。不复解余偈。今当复说第二无垢地。问曰。汝欲广说菩萨所行法。初地义尚多。诸学者恐转增广则懈怠心生不能读诵。是故汝今应为不能多读诵者。略解菩萨所行诸法。答曰</p>
<p>　菩萨所有法　　是法皆应行</p>
<p>　一切恶应舍　　是则名略说　</p>
<p>如上来诸品所说。能生能增长诸地法。如上诸品中说。若于余处说者。皆应令生菩萨过恶事皆应远离。是名略说菩萨所应行。如法句中说。诸恶莫作诸善奉行自净其意是诸佛教。有一法摄佛道。菩萨应行。云何为一。所谓于善法中一心不放逸。如佛告阿难。我不放逸故。得阿耨多罗三藐三菩提。如说</p>
<p>　不放逸成佛　　世间无与等</p>
<p>　若能不放逸　　何事而不成　</p>
<p>复有二法能摄佛道。一不放逸。二智慧。如说</p>
<p>　不放逸智慧　　佛说是利门</p>
<p>　不见不放逸　　而事不成者　</p>
<p>复有三法能摄佛道。一学胜戒。二学胜心。三学胜慧。如说</p>
<p>　戒生上三昧　　三昧生智慧</p>
<p>　智散诸烦恼　　如风吹浮云　</p>
<p>复有四法能摄佛道。一谛处。二舍处。三灭处。四慧处。如说</p>
<p>　谛舍定具足　　得慧利清净</p>
<p>　精进求佛道　　当集此四法　</p>
<p>复有五法能摄佛道。一信根。二精进根。三念根。四定根。五慧根。如说</p>
<p>　信根精进根　　念定慧坚牢</p>
<p>　是法大悲合　　终不退佛道</p>
<p>　如人得五根　　能通达五尘</p>
<p>　如得信等根　　能通诸法相　</p>
<p>复有六法能摄佛道。所谓布施持戒忍辱精进禅定智慧波罗蜜。如说</p>
<p>　如所说六度　　降伏诸烦恼</p>
<p>　常增长善根　　不久当得佛　</p>
<p>复有七法能摄佛道。所谓七正法。信惭愧闻精进念慧。如说</p>
<p>　欲得七正法　　当乐定精进</p>
<p>　除去七邪法　　能知诸功德</p>
<p>　是人能疾得　　无上佛菩提</p>
<p>　拔没生死者　　令在安隐处　</p>
<p>复有八法能摄佛道。所谓八大人觉。少欲知足远离精进念定慧乐不戏论。如说</p>
<p>　若人决定心　　住八大人觉</p>
<p>　为求佛道故　　除诸恶觉观</p>
<p>　如是则不久　　疾得无上道</p>
<p>　如人行善者　　必当得妙果　</p>
<p>复有九法能摄佛道。所谓大忍大慈大悲慧念坚心不贪不恚不痴。如说</p>
<p>　具足于大忍　　大慈及大悲</p>
<p>　又能住于慧　　念及坚心中</p>
<p>　深心入无贪　　无恚痴善根</p>
<p>　若能如是者　　佛道则在手　</p>
<p>复有十法能摄佛道。所谓十善道。自不杀生不教他杀见杀心不称赞见杀心不喜。乃至邪见亦如是。以是福德回向阿耨多罗三藐三菩提。如说</p>
<p>　不恼害众生　　亦不行劫盗</p>
<p>　不淫犯他妇　　是三为身业</p>
<p>　不妄语两舌　　不恶口绮语</p>
<p>　不贪恼邪见　　是七口意行</p>
<p>　如是则能开　　无上佛道门</p>
<p>　若欲得佛者　　当行是初门　</p>
<p>如是等法菩萨应生。生已应守护。守护已应增长。于一善事从一转增。亦应当知。求佛道者。于一恶法应疾远离。所谓远离不放逸。如说</p>
<p>　若人不能度　　生死险恶道</p>
<p>　是为可呵责　　最是罪恶事</p>
<p>　虽乐于富乐　　而生贫贱家</p>
<p>　不能种善根　　为人作奴仆</p>
<p>　皆由于放逸　　因缘之所致</p>
<p>　是故有智者　　疾远如恶毒</p>
<p>　若未成大悲　　无生忍不退</p>
<p>　而行放逸者　　是则名为死　</p>
<p>复有二过应疾远离。一贪声闻地。二贪辟支地。如佛说</p>
<p>　若堕声闻地　　及辟支佛地</p>
<p>　是名菩萨死　　亦名一切失</p>
<p>　虽堕于地狱　　不应生怖畏</p>
<p>　若堕于二乘　　菩萨应大畏</p>
<p>　虽堕于地狱　　不永遮佛道</p>
<p>　若堕于二乘　　毕竟遮佛道</p>
<p>　佛说爱命者　　斩首则大畏</p>
<p>　如是欲作佛　　二乘应大畏　</p>
<p>复有三过应疾远离。一憎诸菩萨。二憎菩萨所行。三憎甚深大乘经。如说</p>
<p>　小智以小缘　　憎恚诸菩萨</p>
<p>　亦憎菩萨道　　亦憎大乘经</p>
<p>　不解故不信　　堕在大地狱</p>
<p>　怖畏大惊唤　　是事应远离　</p>
<p>复有四过应疾远离。一谄。二曲。三急性。四无慈愍。如说</p>
<p>　自言是菩萨　　其心多谄曲</p>
<p>　急性无所容　　不行慈愍心</p>
<p>　是近阿鼻狱　　离佛道甚远　</p>
<p>复有五过应疾远离。一贪欲。二嗔恚。三睡眠。四调戏。五疑。是名五盖覆心。如说</p>
<p>　若人放逸者　　诸盖则覆心</p>
<p>　生天犹尚难　　何况于得果</p>
<p>　若勤行精进　　则能裂诸盖</p>
<p>　若能裂诸盖　　随愿悉皆得　</p>
<p>复有六过与六波罗蜜相违。应疾远离。一悭贪。二破戒。三嗔恚。四懈怠。五调戏。六愚痴。如说</p>
<p>　悭贪垢污心　　破戒而懈怠</p>
<p>　无知如牛羊　　好嗔如毒蛇</p>
<p>　心乱如猕猴　　不远离诸盖</p>
<p>　生天为甚难　　何况得佛道　</p>
<p>复有七过应疾远离。一乐多事务。二乐多读诵。三乐睡眠。四乐语说。五贪利养。六常欲令人喜。七迷闷于道心随爱行。如说</p>
<p>　弊人乐事务　　乐多诵外经</p>
<p>　痴人乐睡眠　　乐共聚众语</p>
<p>　虽愿欲作佛　　而深着利养</p>
<p>　是恩爱奴仆　　迷闷于佛道</p>
<p>　如是诸恶人　　自言是菩萨　</p>
<p>复有八法应疾远离。一邪见。二邪思惟。三邪语。四邪业。五邪命。六邪方便。七邪念。八邪定。如说</p>
<p>　若有人愚痴　　行于八邪道</p>
<p>　学邪诸经法　　好随逐邪师</p>
<p>　远离八圣道　　深妙诸功德</p>
<p>　坚深着烦恼　　而或愿菩提</p>
<p>　如是愚痴人　　欲度于大海</p>
<p>　舍好坚牢船　　抱石欲求渡　</p>
<p>复有九法应疾远离。一不闻阿耨多罗三藐三菩提。二闻已不信。三若信不受。四若受不诵持。五若又诵持不知义趣。六若知不说。七若说不如说行。八若如说行不能常行。九若能常行不能善行。如说</p>
<p>　痴人不欲闻　　无上正真道</p>
<p>　闻已不能信　　又不能诵持</p>
<p>　不知义不说　　不如所说行</p>
<p>　不能常善行　　又无念安慧</p>
<p>　如是愚痴人　　不堪得道果</p>
<p>　犹如罪恶人　　不得生天上　</p>
<p>复有十过应疾远离。所谓十不善道。如说</p>
<p>　痴人于少时　　贪爱弊五欲</p>
<p>　舍离十善道　　行十不善道</p>
<p>　诸天乐在手　　而复自舍弃</p>
<p>　如贪小钱利　　而舍大宝藏　</p>
<p>问曰。汝说无上道相时。种种因缘诃骂空发愿菩萨自言菩萨但名字菩萨。若是三不名为菩萨者。成就何法名为真菩萨。答曰</p>
<p>　非但发空愿　　自言是菩萨</p>
<p>　名字为菩萨　　略说能成就</p>
<p>　三十二法者　　乃名为菩萨　</p>
<p>若人发心欲求佛道。自言是菩萨。空受名号不行功德慈悲心诸波罗蜜等。是不名为菩萨。如土城名宝城。但自诳身亦诳诸佛。亦诳世间众生。若人有三十二妙法亦能发愿是名真实菩萨。何等三十二。一深心为一切众生求诸安乐。二能入诸佛智中。三自审知堪任作佛不作佛。四不憎恶他。五道心坚固。六不假伪结托亲爱。七乃至未入涅槃常为众生作亲友。八亲疏同心。九已许善事心不退转。十于一切众生不断大慈。十一于一切众生不断大悲。十二常求正法心无疲懈。十三勤发精进心无厌足。十四多闻而解义。十五常省己过。十六不讥彼阙。十七于一切见闻事中常修菩提心。十八施不求报。十九持戒不求一切生处。二十于一切众生忍辱无嗔碍。二十一能勤精进修习一切善根。二十二不随无色定生。二十三方便所摄智慧。二十四四摄法所摄方便。二十五持戒毁戒慈愍无二。二十六一心听法。二十七一心阿练若处住。二十八不乐世间种种杂事。二十九不贪着小乘。三十见大乘利益为大。三十一远离恶知识。三十二亲近善知识。菩萨住是三十二法。能成七法。所谓四无量心。能游戏五神通。常依于智。常不舍善恶众生。所言决定言必皆实。集一切善法心无厌足。是为三十二法。为七法。菩萨成就此者。名为真实菩萨</p>
<p>　　分别二地业道品第一</p>
<p>　诸菩萨已得　　具足于初地</p>
<p>　欲得第二地　　当生十种心　</p>
<p>诸菩萨已得欢喜初地。为得二地故生十种心。因是十心能得第二地。如人欲上楼观要因梯而上。问曰。何等是十心得第二地方便。答曰</p>
<p>　直心堪用心　　软伏寂灭心</p>
<p>　真妙不杂贪　　快大心为十　</p>
<p>诸菩萨已具足于初地。欲得第二地。生是十方便心。一直心。二堪用心。三柔软心。四降伏心。五寂灭心。六真妙心。七不杂心。八不贪心。九广快心。十大心。直心者。离谄曲。离谄曲故心转柔软。柔软者。不刚强粗恶。菩萨得是柔软心。生种种禅定。亦修习诸善法。观诸法实相。心则堪用。心堪用故生伏心。伏心者。善能降伏眼等诸根。如经中说。何等是善道。所谓比丘降伏眼根乃至意根。以降伏六根故。名为伏心。心已降伏则易生寂灭心。寂灭心者。能灭贪欲嗔恚愚痴等诸烦恼。先伏心已遮令寂灭。复有人言。得诸禅定是名寂灭心。如经说。若人善知禅定相不贪其味。是名寂灭心。得寂灭心已。必生真妙心。真妙心者。于诸禅定神通所愿事中如意得用。譬如真金随意所用。行者既得直心乃至真妙心已。为守护是心故。乐生不杂心。不杂心者。不与在家出家从事。是人作是念。我得如是等心。皆由禅定力故。以是诸心当得第二地等无量利益。若与众人杂者则失此利。何以故。若人与众人杂行。则眼等六根或时还发诸不善法。何以故。亲近可染可嗔可痴法故。诸根发动烦恼火然。烦恼火然故则失此利。见此等过故生不杂心。不应与在家出家者杂行。是人得是不杂心已。次生不贪心。不贪心者。于在家出家人中所谓父母兄弟和上师长等不生贪着。作是念。若我于在家出家生贪著者。必当来往问讯。我则何有不杂心耶。是故我欲令诸禅定等利住不杂心者。当于在家出家舍贪着心。问曰。菩萨法不应舍众生。不应生舍心。如助菩提中说</p>
<p>　菩萨初精进　　所有方便力</p>
<p>　应令诸众生　　住于大乘中</p>
<p>　若人教恒沙　　众生住罗汉</p>
<p>　不如教一人　　住大乘为胜</p>
<p>　若人少势力　　不堪发大乘</p>
<p>　次当教令住　　辟支声闻乘</p>
<p>　若人不堪住　　辟支声闻乘</p>
<p>　应教此众生　　令行福因缘</p>
<p>　不任住三乘　　不堪人天乐</p>
<p>　常以今世事　　随而利益之</p>
<p>　若有诸众生　　不受菩萨利</p>
<p>　于此不应舍　　应生大慈悲　</p>
<p>汝云何言菩萨得不杂心生不贪心。若菩萨不贪众生则为舍离。何能度耶。答曰。应随顺菩萨道行舍心。何以故。是人因舍心生广快心。作是念。我若舍是众闹。当得禅定因禅定生妙广快法。得是法已其后则能利益众生。胜今千万倍。是故为多利益众生少时舍心权舍众闹。当得禅定五神通等利益众生。菩萨何故作如是方便。菩萨为得大心而作是念。大人乐大利益故不存小利。是故我今当求大人之法随而修学。应如是勤加精进为大利益。所谓诸禅定神通灭苦解脱等。是故汝说非也。问曰。初地中已有直心等法。何故复说菩萨欲得二地生于十心。答曰。初地虽有此法未得深乐。未有坚固。在此地中心常喜乐转深坚固堪任施用。是故汝难非也。问曰。若深乐坚固此法者得何异事。答曰</p>
<p>　若其一时得　　深乐坚固心</p>
<p>　更不复用功　　如使常随逐　</p>
<p>如使一时生常随逐人。菩萨如是一时得深乐坚固心已即常随逐。更不须用功而生若以少因缘便生。何以故。根深入故茎节相续。问曰。若菩萨得是十种心得何等果。答曰</p>
<p>　若得是诸心　　正住第二地</p>
<p>　具三种离垢　　恶业及烦恼　</p>
<p>若菩萨得是直等十心。即名住第二菩萨地。一离垢者。地名也。二离垢者。于此地中离十不善道罪业之垢。三离垢者。离贪欲嗔恚等诸烦恼垢故。名为离垢。复次离垢义者</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 