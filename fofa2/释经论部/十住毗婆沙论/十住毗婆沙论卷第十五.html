<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>十住毗婆沙论卷第十五</p>
<p>　　　　圣者龙树造</p>
<p>　　　　后秦龟兹国三藏鸠摩罗什译</p>
<p>　　分别声闻辟支佛品之余</p>
<p>问曰。十善道令何等人至辟支佛地。答曰</p>
<p>　于声闻所行　　十善道转胜</p>
<p>　深禅不随他　　常喜于远离</p>
<p>　恒乐善修习　　甚深因缘法</p>
<p>　远离方便力　　及以大悲心</p>
<p>　少欲及少事　　恶贱愦闹语</p>
<p>　常乐远离处　　威德深重人</p>
<p>　喜为福田地　　常观于出性</p>
<p>　成办有理事　　恭敬于诸主</p>
<p>　已成就系心　　知心在所缘</p>
<p>　常乐于禅定　　中人之势力</p>
<p>　乐于出家法　　善心不缩没</p>
<p>　得慧光明者　　或从二胜处</p>
<p>　或三胜处来　　十善之业道</p>
<p>　能令如是人　　至于缘觉地　</p>
<p>于声闻所行十善道转胜者。过声闻人所行十善道。而不及菩萨所行。作是念。声闻人应随他闻而行道然后得自证智慧。我则不然。不乐随他人。以是故。我应令十善道转胜。以是因缘故。我乐不随他十善道。令我至辟支佛地。如是思惟已常乐于远离。作是念。若我常乐愦闹则为集诸恶不善法。以近可染可嗔可痴事故。于是远离中应修习甚深因缘法。复作是念。若我不修习甚深因缘法者则不得不随他智。我今何故不常修习甚深因缘。然后可得不随他智。甚深者。难得其底不可通达。一切凡夫从无始生死中所有经书及其技艺皆可得其边底。唯甚深因缘不可得底。如兔等小虫不能得大海边底。若人有方便大悲心及修集甚深因缘即得阿耨多罗三藐三菩提。若离此二事修集甚深因缘智则成辟支佛。方便名于成就教化众生中种种思惟而不错谬。亦于甚深法不取相大悲名深。怜愍众生。胜声闻辟支佛。何况凡夫。少欲少事恶贱愦闹语。如是则得辟支佛地。若大欲大事好聚众人。为方便大悲所护者。阿耨多罗三藐三菩提则为易得。何以故。求辟支佛人少欲者作是念但自度身。少事者但自成就善根不及余人。是人舍离教化众生事故不亲近众闹。菩萨大欲大事作是念。我应度一切众生。以此大欲因缘故则为大事教化众生。教化众生此非小事。若憎恶愦闹语则不成此事。是故菩萨入愦闹中亦用愦闹之语但无所著。复次覆真实功德故是为少欲。少事务故名为少事。恶贱愦闹名少欲。乐独处故名为少事。如是之人少欲少事。不乐众闹语。乐于亲近远离可畏深邃之处其心深大。是人作是念。若我住远离可畏深邃之处人则不来。以远离处住故。心亦深远。若人自不深远喜戏调者。外人往来则不为难。如是人不与众生和合。虽舍众生亦欲令众生种诸善根为大利益作是念。我云何不与众生和合亦能利益众生。如是思惟知已。我当为众生作福田之利受其供养。如是虽不与众生和合。而能作大利益。是人复思惟。我云何当得福田地。即自见知。若我深乐为福田地。常观出性。然后福田地法自然而来。乃至出性之法亦自然而来。所谓持戒禅定智慧等。复作是念。我当云何疾至福田地及出性法。我当为正观者于诸现有理趣事中皆悉成办供养恭敬诸主。如是福田地及出性法不久疾得。何以故。我当成办有理之事正观诸法能得不随他智。又供养恭敬诸主故令善根增厚。善根增厚故智慧深厚。智慧深厚故能通达实事。能通达实事故能生厌。从厌则生离。从离得解脱。得解脱故前后所集善根得为福田。然后得证出性之法。诸主者诸佛世尊。是种诸善根时是最大因缘。是人复思惟。我云何能疾成有理趣事。是人即自知见。若我集系心一处知其所缘。常乐禅定。是人能系心一处则能得三昧。得三昧故有理事皆能成办。如经中说。得禅定能如实知如实见。若人已行系心则疾入三昧。疾入三昧故名禅定者常定者。若能如是修集诸法则为供养恭敬诸佛。若人以香华四事供养佛不名供养佛。若能一心不放逸亲近修集圣道是名供养恭敬诸佛。如经说。般涅槃时佛告阿难。天雨文陀罗华及栴檀末香作天伎乐。不名供养恭敬如来也。阿难。若比丘比丘尼优婆塞优婆夷一心不放逸亲近修集圣法。是名真供养佛。是故阿难。汝当修学真供养佛。如是众功德。皆是中势力人乐出家善心不缩没者。最上势力能得成佛。下势力者作声闻。以是故中势力人作辟支佛。乐出家故能成众功德。何以故。若在居家则不能少欲少事。不能身心远离。亦不能禅定。若心缩没不清净者。不能成办众事。不能知甚深因缘法。不能证出性。不能如法真供养恭敬诸佛。如是众生是中势力。作是念。我中势力人。常乐出家心不缩没。诸所愿功德事皆自然来。复作是思惟。是中势力乐为得何果。即知当得智慧果。何以故。智慧能为照明。如经中说。诸比丘一切光明中智慧光为胜。复作是念。我所乐慧光云何当得。即知若从二胜处来。若三胜处来。二胜处者先已说。三胜处者。所谓谛舍寂灭。或谛舍慧。或谛寂灭慧。以是故我当修集如是诸胜处。我修集是已得智慧光明。所愿智慧自然而至。如是相如是修集助道法者。十善道能令至辟支佛地</p>
<p>　　大乘品第三</p>
<p>问曰。如仁已说。十善道能令人至声闻辟支佛地。十善业道。复令何等众生至于佛地。答曰</p>
<p>　所行十善道　　胜于二种人</p>
<p>　无量希有修　　胜一切世间</p>
<p>　发坚善二愿　　成大悲无碍</p>
<p>　善受行方便　　忍辱诸苦恼</p>
<p>　不舍诸众生　　深爱诸佛慧</p>
<p>　于佛力自在　　乐尽遍行者</p>
<p>　能破邪见意　　受护佛正法</p>
<p>　健堪受精进　　坚心化众生</p>
<p>　不贪着自乐　　及无量身命</p>
<p>　一切事中上　　所作无过咎</p>
<p>　一切种清净　　一切胜处来</p>
<p>　善道令此人　　至十力世尊　</p>
<p>所修十善道胜二种人者。菩萨修十善道。于求声闻辟支佛者为转胜。转胜者。一心修行常修行。为自利故修行。为他利故修行。清净修行。一心行者用意修行。常修行者不中休息。为自利故修行者。生天人因缘泥洹因缘。为他利修行者。菩萨修行十善道。回向利安一切众生故。以是因缘故。能度过算数众生。清净修行者。不坏行无杂行。不浊行自在行。具足行不贪着行。智者所赞行。坏者有行有不行。与此相违名不坏行。杂者自不作令他作。与此相违名不杂行。浊者与烦恼罪业合行。与此相违名为不浊行。自在者。破戒人为田业妻子财物所系不得自在。持戒者无如是事。随意自在无所系属。具足者。尽行一切大小戒。遮止诸烦恼。常忆念守护。为禅定作因缘。回向佛道能令同真际法性。是名具足。不贪著者。不向世间不取戒相自高卑他。智者所赞者。声闻法中不随生死。但为涅槃故名智者所赞。此大乘法中。尚不回向声闻辟支佛乘。何况生死。但向阿耨多罗三藐三菩提。是名智者所赞十善道。问曰。修有何相名为善修。答曰。以无量希有修十善道。胜一切世间。是名善修。问曰。云何菩萨。以此修胜一切世间。答曰。诸菩萨以五事修故。胜一切世间。一愿二坚心三深心四善清净五方便。愿者菩萨所行愿。一切凡夫人及声闻辟支佛人所无。以是故。菩萨所行愿胜一切世间。如大智经毗摩罗达多女问中。佛因目揵连说。菩萨从初发愿乃至道场。能为一切世间天及人作福田。又胜一切声闻辟支佛。又如净毗尼中。摩诃迦叶于佛前说。世尊善说希有。所谓菩萨初一发愿胜一切声闻辟支佛。又如偈中说</p>
<p>　菩萨初发心　　与大慈悲合</p>
<p>　为于无上道　　即是心为胜</p>
<p>　是故以此愿　　住于世间上　</p>
<p>坚心者。菩萨于诸苦恼所谓活地狱。黑绳地狱。合会地狱。小叫唤地狱。大叫唤地狱。小炙地狱。大炙地狱。阿鼻地狱。沸屎。剑林。灰河。阿浮陀。尼罗浮陀。阿波簸。阿罗逻。休休。郁钵罗。拘勿陀。须曼那。分陀利。钵头摩。寒热地狱中种种拷掠。如是苦恼。畜生饿鬼阿修罗人天。共相食啖互相恐怖。饥饿谷贵。从天退失。悭妒嗔恼。恩爱别离。怨憎合会。生老病死忧悲恼等。此六道中。所有诸苦若见若闻若受。修十善道。为阿耨多罗三藐三菩提时心终不坏。以是故此菩萨以坚心修十善道。胜一切世间。如说</p>
<p>　地狱及畜生　　饿鬼阿修罗</p>
<p>　天人六趣苦　　不能动其心</p>
<p>　是故诸菩萨　　以此坚固心</p>
<p>　所修十善道　　胜一切世间　</p>
<p>深心者。大心用心爱心念心。诸菩萨以如是等心修十善道。胜一切世间。除诸佛世尊及久行菩萨。如说</p>
<p>　深心及用心　　利益世间心</p>
<p>　菩萨以是心　　胜一切世间　</p>
<p>善清净者。菩萨修十善业道三种清净。余人所无。以是故。胜一切世间。如说</p>
<p>　菩萨人中宝　　具深心净心</p>
<p>　以是善法力　　世间所不及　</p>
<p>方便者。菩萨以方便力修于善法。余人所无。是故胜一切世间。无量修者。菩萨以五因缘故名无量修。一时无量。二善根无量。三缘无量。四究竟无量。五回向无量。时无量者。谓菩萨修行善业道过于时量。时量过故。所修善业道亦无量。是故胜一切世间。如说</p>
<p>　诸菩萨师子　　所修善业道</p>
<p>　过诸算数时　　故修善最胜　</p>
<p>善根无量者。诸菩萨修无量无边善根。从是善根所修善业道亦无量。是故胜一切世间。如大乘法中净毗尼经。佛告迦叶。譬如生酥满四大海。菩萨有为善根资粮亦如是。是福德回向无为智则大利益一切众生。是故菩萨虽处有为能胜一切世间。如说</p>
<p>　为一切众生　　及求佛道故</p>
<p>　善根则无量　　以是胜世间　</p>
<p>缘无量者。菩萨不缘有量众生故修集善根。而所修善根不言为利益若干众生。菩萨但缘一切众生故修集善根。是故菩萨缘无量众生所修善业道亦无量。胜一切世间。如净毗尼经中。佛告诸天子。如大菩萨薄有慈悲心求利益他。是心能令无量众生得利乐。深发心菩萨。勤行精进亦如是。能教化无量阿僧祇众生令得涅槃乐。如说</p>
<p>　菩萨无量善　　功德自庄严</p>
<p>　皆为度众生　　无量之大苦　</p>
<p>究竟无量者。初地中为发愿故。已说十究竟。是究竟无量故。菩萨所修善业道亦无量。是故胜一切世间。如说</p>
<p>　菩萨修善道　　从十究竟生</p>
<p>　是故胜一切　　无有能坏者　</p>
<p>回向无量者。如初地中说。菩萨回向果报无量。以是回向果报无量。所修善业亦无量。是故胜一切世间。如说</p>
<p>　以无量因缘　　修于善业道</p>
<p>　回向佛乘故　　是以为最上　</p>
<p>希有者。诸菩萨修善道。以五因缘故名希有。一堪受故。二精进故。三心坚故。四慧故。五果故。堪受者。我当作天人中尊一切智慧者。能如是堪受。是为希有。若人以指举三千大千世界。于虚空中令住百千万劫。是事可成。不足为难。若发愿言我当作佛。是为希有甚难。如说</p>
<p>　为无量佛法　　立誓当作佛</p>
<p>　是人无有比　　何况有胜者　</p>
<p>精进者。多有人堪受发阿耨多罗三藐三菩提心。不能精进行六波罗蜜。若人以堪受发阿耨多罗三藐三菩提心。能精进行六波罗蜜。是名实堪受无量功德。精进希有故。所修善业道亦希有。如说</p>
<p>　希有大精进　　凡人念已怖</p>
<p>　菩萨实行之　　何得不希有　</p>
<p>心坚者。有人发精进心修集佛道。若有障碍心不坚固则不能成。是故发精进安住希有。坚心中则成其事。坏诸障碍。是为菩萨修善业道第一希有。如说</p>
<p>　若人无坚心　　尚不成小事</p>
<p>　何况成佛道　　世间无上者　</p>
<p>慧者。是堪受精进坚心皆以慧为根本。是故菩萨慧为第一希有。能生如是堪受精进坚心故。以慧为希有以慧为希有故。所修善业亦希有。如说</p>
<p>　如有人堪受　　欲得于佛法</p>
<p>　精进得坚心　　皆以慧为本　</p>
<p>果者。修善业故得无量无边诸佛之法。是故希有。如说</p>
<p>　行此善得道　　无量功德力</p>
<p>　为诸众生师　　谁闻而不行　</p>
<p>坚愿者。菩萨以五因缘故名为坚愿。一于声闻乘心不转。二于辟支佛乘不转。三于外道事不转。四于一切魔事不转。五无因缘不转。如说</p>
<p>　闻二乘解脱　　何不为此道</p>
<p>　若未入于位　　则失菩萨道</p>
<p>　又贪外道事　　或为魔所坏</p>
<p>　或复无因缘　　自舍菩萨道　</p>
<p>善愿者。菩萨以五因缘故名善愿。一先筹量得失者。二知道者。三知道果者。四不贪惜自乐者。五欲灭众生大苦者。如是作愿名为善愿。如说</p>
<p>　先见世过患　　佛道大利益</p>
<p>　知行无上道　　及其无量果</p>
<p>　舍自寂灭乐　　欲除众生苦</p>
<p>　发是无比愿　　为诸佛所赞　</p>
<p>大悲无碍者。以五因缘故。知菩萨有大悲。一利安无量众生故。于资生之物不生贪惜。二不惜身。三不惜命。四不观时久远。五欲怨亲中等心利益。如说</p>
<p>　内外所爱物　　于中不贪着</p>
<p>　为利众生故　　及舍于身命</p>
<p>　生死无量劫　　犹如一眴顷</p>
<p>　怨亲中平等　　名菩萨大悲　</p>
<p>无碍者。菩萨以五因缘故。悲心有碍。一以地狱苦故。二以畜生苦故。三以饿鬼苦故。四以恶人无返复故。五以生死过恶故。若此五事不障其心是名无碍大悲。如说</p>
<p>　第一地狱苦　　畜生饿鬼苦</p>
<p>　恶人及生死　　不障名大悲</p>
<p>　菩萨能如是　　佛说无碍悲　</p>
<p>善受行方便者。菩萨以五因缘故。名善受行方便。一知方时。二知他心所乐。三知转入道。四知事次第。五知引导众生</p>
<p>知方时者知是方处。应以如是说法。知是时中。应以如是说法知是方处。应以如是因缘度众生。知是时中应以如是因缘度众生菩萨先知是事已随顺而行。如说</p>
<p>　若以世尊意　　为他人解说</p>
<p>　先应知二事　　后随时方说</p>
<p>　若不知时方　　而欲说佛意</p>
<p>　不得所为利　　而更有过咎　</p>
<p>知他心所乐者。知他深心为在何事为何所乐。菩萨先知已。入众生所知所乐。随顺起发度脱方便。如是则不虚也。如说</p>
<p>　菩萨知众生　　深心难测意</p>
<p>　先知其意已　　渐令住佛意</p>
<p>　遍知世间事　　自利亦利他</p>
<p>　若能如是者　　说名善方便　</p>
<p>知转入道者。能转外道凡夫意令入佛道。亦转众生恶事令住善事中。亦知转声闻辟支佛道令入大乘中。已在佛法者不令入外道。先知是事已随顺而修行。如说</p>
<p>　若人令众生　　远离外道法</p>
<p>　及诸不善者　　入佛上寂灭</p>
<p>　若知诸众生　　上中下之心</p>
<p>　知已能引导　　是名善方便　</p>
<p>知事次第者。如声闻乘中。初说布施。次持戒。次生天。次五欲过患。次在家苦恼。次出家利乐。次说苦谛。次集谛。次灭谛。次道谛。次须陀洹果。次斯陀含果。次阿那含果。次阿罗汉果。次不坏解脱。次说诸无碍。辟支佛乘中亦说。我我所物多有过患。舍此过患之物得大利益。在家为过恶。出家为利益。次众闹乱语为过恶。独行为善利。聚落为过恶。阿练若处为善利。厌离多欲多事。乐于少欲少事。守护诸根。饮食知节。初夜后夜随时觉悟。观缘取相乐住空舍。贵于持戒禅定智慧不现奇异。令他欢喜但自利益。乐于深法不随他智。如大乘中次第者。初说檀波罗蜜。次尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。初说谛胜处。次说舍胜处灭胜处慧胜处。复次初赞叹发菩提心。次十种愿。次十究竟。次赞叹远离退失菩提心法。次修集不退失菩提心法。次坚心精进。次坚固堪受。次坚誓。复次初说能得诸地法。次说能住诸地法。次说能得诸地底法。次说远离诸地垢法。次说能作净地法。次说诸地久住法。次说能到诸地边法。次说能作不退失诸地法。次说诸地果。次说诸地果势力。复次或初说欢喜地。次说离垢地。次说明地。次说炎地。次说难胜地。次说现前地。次说深远地。次说不动地。次说善慧地。次说法云地。如说</p>
<p>　初施次持戒　　果报得生天</p>
<p>　无常在家过　　出家为大利</p>
<p>　次无上四谛　　断结证四果</p>
<p>　是方便次第　　令人住初乘</p>
<p>　初说生死过　　次说涅槃利</p>
<p>　守护于诸根　　持戒及禅定</p>
<p>　不随他智慧　　功德乐独处</p>
<p>　自依不依他　　乐求自利乐</p>
<p>　亦不舍他人　　深行头陀法</p>
<p>　其求中乘者　　教法相如是</p>
<p>　以四十不共　　说佛无量德</p>
<p>　亦说菩萨时　　一切所行法</p>
<p>　为利众生故　　次第说是法</p>
<p>　自利及利他　　说种种功德</p>
<p>　亦说诸佛子　　所乐十种地</p>
<p>　求法大乘者　　如是次第度　</p>
<p>引导者。随众生所乐门。知是门已。以是门引导众生。随其所乐任其势力而令得度。如说</p>
<p>　或有诸众生　　可以深经书</p>
<p>　难事及工巧　　咒术以爱语</p>
<p>　善说及资财　　布施戒定慧</p>
<p>　如是筹量已　　引来入大乘</p>
<p>　或现于女身　　引导诸男子</p>
<p>　复现男子身　　引导于女人</p>
<p>　示众五欲乐　　然后说欲过</p>
<p>　而令一切人　　得离于五欲　</p>
<p>善行是五事。是名菩萨善受行方便。能忍苦恼者。若有人过算数劫于生死中能忍诸苦恼。十善业道能令此人住于阿耨多罗三藐三菩提。问曰。一切人皆乐乐恶苦。是人云何能忍苦恼。答曰。以五因缘故。一乐无我。二信乐空。三筹量世法。四观业果报。五念过算数劫唐受苦恼。如说</p>
<p>　乐无我空法　　又知业果报</p>
<p>　利衰等八法　　处世必应受</p>
<p>　亦念过去世　　空受无量苦</p>
<p>　何况为佛道　　而当不受耶　</p>
<p>不舍于一切者。或有众生第一弊恶无有功德不可利益。菩萨于此终不生舍心。问曰。若是恶人不可度者。云何不舍。答曰。以五因缘故。一贱小人法故。二贵大人法故。三畏诳诸佛故。四知恩故。五为是世间事故出世间。如说</p>
<p>　欲度众生故　　生心持重担</p>
<p>　于恶怨贼中　　心常不应舍</p>
<p>　贱小贵大人　　是小大差别</p>
<p>　不应众生中　　愍怜心还息</p>
<p>　于诸急难中　　无事而利益</p>
<p>　担于重担时　　而不中懈废</p>
<p>　若发无上心　　或有舍众生</p>
<p>　若自心疲苦　　及恶人所害</p>
<p>　即为欺诳于　　十方三世佛</p>
<p>　诸佛世中尊　　为利益众生</p>
<p>　行种种苦行　　修集于佛道</p>
<p>　佛于恒沙劫　　舍乐作福业</p>
<p>　若舍一恶人　　则为背佛恩</p>
<p>　是故恶众生　　不应于中舍</p>
<p>　若人于无量　　阿僧祇劫中</p>
<p>　所修集佛道　　大悲为根本</p>
<p>　若以贪欲心　　嗔恚怖畏心</p>
<p>　舍一可度者　　是断佛道根　</p>
<p>是故善业道能令不舍者至阿耨多罗三藐三菩提。深乐佛慧者。若人深乐佛慧。便疾得阿耨多罗三藐三菩提。以五因缘故。深乐佛慧。一佛慧无与等。二佛智能令人为世中尊。三佛以佛智自度其身。四佛智亦度他人。五佛智是一切功德住处。如说</p>
<p>　诸佛之智慧　　天上及世间</p>
<p>　一切无与等　　何况而得胜</p>
<p>　诸佛以此智　　为天阿修罗</p>
<p>　一切世间人　　恭敬而作礼</p>
<p>　佛以智自度　　亦度于他人</p>
<p>　若得是佛智　　是功德藏者　</p>
<p>于诸佛力及自在法中乐尽遍行者。遍行名久习。一切行力名十种智力。自在名随意所作。若人深乐佛十力及自在法中尽遍行。如是人阿耨多罗三藐三菩提不久疾得。以五因缘故乐尽遍行。一尊重诸佛教敕。二诸佛有大弟子故。三身证一切法故。四摄取堕落者。五已堕落者能拔济之。如说</p>
<p>　尊佛教无比　　佛子有四八</p>
<p>　及以六三种　　堪为诸天师</p>
<p>　以佛智慧眼　　见诸法现前</p>
<p>　逆恶断善根　　及诸破戒等</p>
<p>　如是坠落人　　摄取而济度</p>
<p>　若人于佛力　　自在中遍行</p>
<p>　涅槃及天福　　常在此人手　</p>
<p>于是中诸佛以佛力能为五种事。一令众生学声闻乘。二令众生学辟支佛乘。三令众生学大乘法。四力具足者令得解脱。五力劣者令住世乐。如说</p>
<p>　诸佛以神力　　令厌离众生</p>
<p>　或令学小乘　　中乘及大乘</p>
<p>　有力具足者　　令其得解脱</p>
<p>　力不具足者　　生天令世乐　</p>
<p>自在者。诸佛于五事中自在。一诸神通自在。二自心中得自在。三灭尽中得自在。四圣如意中得自在。五寿命中得自在。如说</p>
<p>　飞行等自在　　自心得自在</p>
<p>　于灭禅定中　　如入出自舍</p>
<p>　一切净不净　　随心而能转</p>
<p>　命不为他害　　自缘亦无尽</p>
<p>　如是等自在　　一切法亦尔</p>
<p>　是故人师子　　名为自在者　</p>
<p>能破恶意者。所谓远离正道。凡夫九十六种外道等。略说恶意者。说五阴为我。或言我有五阴。或言五阴中有我。或言我中有五阴。或言离五阴有我。如说</p>
<p>　若五阴是我　　即为堕断灭</p>
<p>　则失业因缘　　无功而解脱</p>
<p>　余残有四种　　异阴无有相</p>
<p>　无相无有法　　皆应如是破　</p>
<p>复次五邪见名为恶意。所谓邪见身见边见见取戒取。如说</p>
<p>　破因果邪见　　二十种身见</p>
<p>　有见及无见　　下事以为最</p>
<p>　但以戒力故　　而得于解脱</p>
<p>　如先一异破　　此见如是破</p>
<p>　正意八道破　　说名得解脱　</p>
<p>守护诸佛正法者。若人能守护诸佛所教法所谓十二部经。以其心能信能受。十善业道能令此人至阿耨多罗三藐三菩提。以五因缘故应受护正法。一知报诸佛恩故。二令法久住故。三以最上供养供养诸佛故。四利益无量众生故。五正法第一难得故。如说</p>
<p>　若人欲施作　　诸佛所受事</p>
<p>　亦令法久住　　以上供养佛</p>
<p>　为欲疗治于　　众生之重病</p>
<p>　亦知诸世尊　　从苦得是法</p>
<p>　以是因缘故　　知法为难得</p>
<p>　是故有智者　　应当爱护法　</p>
<p>于是中。以五因缘故。名为爱护正法。一如所说行。二令他人如法行。三除破佛法刺蕀故。四离四黑印。五行四大印。如说</p>
<p>　自于佛法中　　如佛所教住</p>
<p>　悲心不吝法　　亦令他得住</p>
<p>　又破于魔众　　及外道论师</p>
<p>　若憎佛法者　　以无嗔心破</p>
<p>　远离四黑印　　受行四大印</p>
<p>　如是则名为　　爱护于正法　</p>
<p>勇健者。菩萨以五因缘故名为勇健。一破魔贼故。二破外道贼故。三破烦恼贼故。四破诸根贼故。五破五阴贼故。如说</p>
<p>　恶魔起兵众　　道树欲害佛</p>
<p>　常求于佛便　　娆乱听者心</p>
<p>　佛日出世间　　魔请令涅槃</p>
<p>　常乱受学者　　破于解脱道</p>
<p>　乃至于今日　　其心犹不息</p>
<p>　是憎涅槃者　　善人之大贼</p>
<p>　应以戒定慧　　摧破魔力怨</p>
<p>　自谓有智慧　　常轻慢于佛</p>
<p>　以种种因缘　　灭佛法故出</p>
<p>　常憎佛弟子　　自失教他失</p>
<p>　是诸外道辈　　世间之大贼</p>
<p>　当以无嗔心　　应以多闻慧</p>
<p>　及以大心力　　摧破外道怨</p>
<p>　烦恼力起业　　轮转堕恶道</p>
<p>　烦恼力障故　　不能行大道</p>
<p>　以烦恼力故　　堕种种邪见</p>
<p>　以烦恼力故　　不行甘露道</p>
<p>　以是因缘故　　烦恼最大贼</p>
<p>　以正念定慧　　破此烦恼贼</p>
<p>　若为根贼牵　　令人堕恶道</p>
<p>　又堕天人中　　不得至涅槃</p>
<p>　今此诸根贼　　何不以惭愧</p>
<p>　正念及智慧　　摧破诸根贼</p>
<p>　譬如世间人　　以软语欺诳</p>
<p>　财物及刀槊　　以此四除贼</p>
<p>　以此五阴故　　受生老病死</p>
<p>　亦堕大怖畏　　得诸急苦恼</p>
<p>　五阴因缘故　　忧悲及啼哭</p>
<p>　五阴因缘故　　受种种诸苦</p>
<p>　是故汝当知　　应以知见法</p>
<p>　摧破此五阴　　犹如破怨贼　</p>
<p>堪受者。心志力强有大人相。见事深远。以五因缘故。名为堪受者。一所愿事成其心不高。二所愿不成心亦不下。三苦恼切己其心不动。四乐事加身心亦不异。五其心深远。若嗔若喜难可得知。如说</p>
<p>　身心新苦至　　其意亦不动</p>
<p>　随意乐事至　　大智心不异</p>
<p>　若嗔喜怖畏　　他人不能测</p>
<p>　如是深心相　　是说堪受者　</p>
<p>勤精进者。于五事中勤行精进。一未生恶法为不生故勤行精进。二已生恶法为断灭故勤行精进。三未生善法为令生故勤行精进。四已生善法为增长故勤行精进。五于世间事中有所作无能障碍故勤行精进。如说</p>
<p>　断已生恶法　　犹如除毒蛇</p>
<p>　断未生恶法　　如预断流水</p>
<p>　增长于善法　　如溉甘果栽</p>
<p>　未生善为生　　如攒木出火</p>
<p>　世间善事中　　精进无障碍</p>
<p>　诸佛说是人　　名为勤精进　</p>
<p>坚心化众生者。若菩萨于五乘中教化众生时。供养轻慢憎爱怖畏苦乐疲极等事中其心不转。是名坚心化众生。五乘者。一者佛乘。二者辟支佛乘。三者声闻乘。四者天乘。五者人乘。如说</p>
<p>　如应以一心　　一切诸力势</p>
<p>　依种种方便　　离于憎爱心</p>
<p>　教化诸众生　　离垢心清净</p>
<p>　令得无量世　　难得无上乘</p>
<p>　若入无势力　　不堪住大乘</p>
<p>　次教辟支佛　　声闻天人乘　</p>
<p>不贪自乐者。所谓不着一切诸乐。菩萨以五因缘故不贪自乐。一乐无常如水泡。二世乐变苦。三从众缘生故。四从渴爱起故。五少乐如蜜渧故。如说</p>
<p>　乐少住如泡　　变苦如毒食</p>
<p>　三合从触有　　贪欲[病-丙+(瓜-、)]故生</p>
<p>　若离于贪爱　　更无有别乐</p>
<p>　如枯井蜜渧　　乐少而苦多</p>
<p>　利益众生者　　不应有贪着　</p>
<p>及无量身命者。菩萨以五因缘故不贪惜身。一身不从先世来。二不去至后世。三不坚牢。四是身无我。五无我所。如说</p>
<p>　汝身众秽聚　　不净遍充满</p>
<p>　不从先世来　　不持至后世</p>
<p>　虽久好供事　　而破大恩分</p>
<p>　是身不坚固　　如沫不久坏</p>
<p>　缘生无定性　　无性不自在</p>
<p>　是故应当知　　非我非我所</p>
<p>　是身无量过　　不应有贪惜　</p>
<p>菩萨以五因缘故不贪惜寿命。一乐慧命故。二怖畏罪故。三念无始生死中无量死故。四与一切众生共受故。五不可免故。如说</p>
<p>　从多闻正论　　生贪慧命故</p>
<p>　怖畏失命时　　而起于罪恶</p>
<p>　又见一切人　　无脱死王者</p>
<p>　不可以财智　　方便力所免</p>
<p>　修集善法者　　何得惜是命　</p>
<p>一切事中上者。若人有所作事必能究竟。是名为上人。菩萨以五事发必得究竟。一者财物。二者布施。三持戒。四修定。五道德。如说</p>
<p>　勤求聚财利　　殷勤行布施</p>
<p>　次第净持戒　　精进求禅定</p>
<p>　行种种方便　　生八道解脱</p>
<p>　是名诸事中　　名之为上人　</p>
<p>所作无过咎者。是菩萨所作智者不呵。以五因缘故。所作无过智者不呵。一作可作事。二大果利。三不坏法。四次后无过。五大名声。如说</p>
<p>　先种种筹量　　自作易作事</p>
<p>　从是事所得　　无量大果利</p>
<p>　不妨于善法　　作已无恶随</p>
<p>　善人所赞叹　　名闻广流布</p>
<p>　智者所起业　　名为无过咎</p>
<p>　可作及易作　　自属于己身</p>
<p>　无量大功德　　疾得果利益</p>
<p>　智者如是知　　后无有过咎</p>
<p>　应加勤精进　　而作如是事　</p>
<p>一切种清净一切胜处来者。以五因缘故诸胜处一切种清净。一深心清净。二回向清净。三自如说行胜处。四令他人行。五离诸胜处相违法所谓妄语悭贪戏调愚痴。如说</p>
<p>　菩萨深净心　　远离于谄曲</p>
<p>　皆以四胜处　　回向于佛道</p>
<p>　先自修善法　　后令他人行</p>
<p>　菩萨如是者　　四胜处清净　</p>
<p>十善道能令至十力世尊者。如是修习十善业道。能令人至十力。十力者名为正遍知。正遍知者则是佛。以五因缘故名世尊。一断过去世疑。二断未来世疑。三断现在世疑。四断过三世法疑。五断不可说法疑。如说</p>
<p>　无始过去世　　通达无有疑</p>
<p>　无边未来世　　知通达无疑</p>
<p>　十方无有边　　现在一切世</p>
<p>　出过于三世　　无为微妙法</p>
<p>　十四不可说　　亦通无有疑</p>
<p>　是故功德藏　　诸佛名世尊　</p>
<p>如是功德成就者十善业道能令菩萨至阿耨多罗三藐三菩提。是故求佛道者。应如是修十善业</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>