<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>定意品第二十四</p>
<p>尔时座中有菩萨。名曰持空。相好具足入四法门。辩才第一修持佛土。一一佛土留身教化。现生现灭随人高下。言语音响有甜有苦。说去知来现在明了。前人问一报以万亿。义味深邃难可思量。尔时持空菩萨即从座起。偏袒右臂右膝着地。前白佛言。云何菩萨度苦众生。佛告持空菩萨。能使众生闻苦声响苦行菩萨断苦灭苦不见苦本。一道推苦由恩爱而生。集结恩爱缚着人心。以药疗治二十八行无从苦本。积行累劫灭以复生。邪见众生称言真道。转入清净三昧定意。清净无瑕无彼无此。心识开悟暂得定意。善哉我利。安隐快乐无过此胜。意识心结当时渐解。谓是真道此非真实。何以故。虚伪诳法非佛本行。古昔诸佛所行真实。非我非过佛所行法真实。四不思议。何谓为四。持意菩萨能令佛土三千大千刹土尽为七宝。还复如故。是一不思议。如我今日处母胞胎。引及无量阿僧祇众生。不度者度不到者到。除垢至无垢。是二不思议。我本誓愿要度苦人到无苦处。一苦不度吾终不取涅槃。是三不思议。佛身无量非东西南北方之所能受。独一无侣自性法空。观别众生自观己性。此好此丑。此净此不净。此地水火风。此我所此非我所。此苦此非苦。此乐此非乐。此常此非常。此今世此后世。作福得福作罪得罪。尔时世尊即说颂曰</p>
<p>　身如灰土粪　　四大和合成</p>
<p>　无风水庄严　　地大各自离</p>
<p>　火灭在斯须　　识无住处所</p>
<p>　多罪积苦本　　此是识所为</p>
<p>　我今知识本　　舍汝不有汝</p>
<p>　五色玄黄彩　　坏败人心意</p>
<p>　如人出入息　　行法不久停</p>
<p>　解知非常苦　　无我彼中间</p>
<p>　一音报万亿　　兴显第一教</p>
<p>　无常苦空身　　晓了诸法相</p>
<p>　一还住六净　　解空无相愿</p>
<p>　了身非我有　　如佛教化众</p>
<p>　留身心识离　　若佛无此神</p>
<p>　云何分身化　　随前罪福报</p>
<p>　各令充足愿　　今受后不受</p>
<p>　现在亦如是　　杀害父母罪</p>
<p>　亦现亦不现　　犹如拍鞠报</p>
<p>　神识之所染　　或逆或变悔</p>
<p>　一意向清净　　无为大导师</p>
<p>　舍身去俗累　　本无因缘法</p>
<p>　其报如影响　　如有亦不有</p>
<p>　邪见言真实　　痴网所缠裹</p>
<p>　从黑还入黑　　不别清白法</p>
<p>　戒忍有五行　　无畏无所惧</p>
<p>　定力动大千　　降魔如使兵</p>
<p>　人求无上道　　有退有进者</p>
<p>　如河趣大海　　往多达者少</p>
<p>　遭遇大悲缘　　善权渡彼岸</p>
<p>　佛为一切智　　无染无所著</p>
<p>　我本行苦业　　舍国城妻子</p>
<p>　除父母师长　　不惜身体命</p>
<p>　如人行旷野　　渴乏须浆水</p>
<p>　遇河泉池井　　自济无渴乏</p>
<p>　人受四大身　　有定不定处</p>
<p>　况识无善恶　　受报识明白</p>
<p>　持戒七宝堂　　天女数百万</p>
<p>　天乐自娱乐　　念念无愁想</p>
<p>　佛力一切智　　遍润一切人</p>
<p>　先进五神通　　甘露法自润</p>
<p>　称扬四句义　　无前后中间</p>
<p>　法法然炽法　　法性内外通</p>
<p>　如我本所造　　爱使之所缚</p>
<p>　展转五道中　　以为屋舍堂</p>
<p>　天道琢石光　　寻究无有尽</p>
<p>　盲龟浮木孔　　时时犹可值</p>
<p>　人一失命根　　亿劫复难是</p>
<p>　海水深广大　　三百三十六</p>
<p>　一针投海中　　求之尚可得</p>
<p>　一失人身命　　难得过于是</p>
<p>　奉律持戒人　　处世难可值</p>
<p>　于亿千万劫　　佛如优昙花</p>
<p>　有缘众生等　　受化于佛道</p>
<p>　断灭除结使　　永尽无想着　</p>
<p>当佛说此颂时。十二那由他众生。信根坚立无有倾邪。皆发无上正真道意。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>