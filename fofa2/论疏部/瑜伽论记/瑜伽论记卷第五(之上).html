<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>瑜伽论记卷第五(之上)(论本第十三至第十五)</p>
<p>　　　　释遁伦集撰</p>
<p>论本卷第十三</p>
<p>上来释摄经宗要竟。自下释杂义经。文分为二。初十一。复次别引经释。后以四法摄持圣教。初经明身心远离引如实觉。第二经善修止观觉了所知。第三经等持等至等互善巧中。文分为三。初引经标。第二两复次释经四句。第三云何为住下别释十四句经。其等爱下倒翻不等爱为一句故成十四句。调善句下。有行拘执法性拘执释调善中句。此二标文非释经句。其四句中初复次以定相对为四句。其等持名目十一种。先举第一三三摩地。对等至四法中以作四句。次如是以下例等持中余十功德文。等至六中余二。一一皆相对亦作四句。谓诸三摩地中空无相等。最殊胜故缘境回故。偏得其名。诸等至中胜处遍处能成变化。灭尽定无想。无心寂静。故偏举之。二偏句中初举灭尽标无想。后举遍处例胜处。影略显故其义可知。第二四句中唯作初二句。等持善巧非等至善巧者。谓于等持名句文身善知差别。非于能入等至。诸行状相差别等者。此说善巧三慧为性。约彼等持能诠名句差别之中有巧不巧。等至则就入出有巧不巧。对辨可知。前四句约别体等持等至入出作用善巧不善巧异以明。此等二四句约彼等持等至体一义异以作。三藏云。西方有此义。三昧等名说为等持。三昧体性名为等至。故作二句。乃至未从诸佛所闻等者。谓于等持非善巧有三义。一未从佛听闻。二未于第一菩萨所听闻。三未自证得第一究竟。故于定教不能善巧。上一未字下贯三处。景云。或以初地名第一究竟。或第十地名第一究竟。于不定地分别体相所摄者散境也。此是定地不同类法故。思惟散境名出定也。定所作者谓饮食等者。此是出定所应作事。由至此时应出定故。所缘相者谓分别体。由缘此故能入诸定者。诸有漏法名分别故。定所缘名分别体。相分离见无别性故。或此所缘以五法中分别所现相体为所缘相。由所得定过此已上不能知故等者。此说三度下不知上。决择中云。依四定通知无色界人心者。约大菩萨说故不相违。引发谓能略摄广文句义者。此闻持力摄广义。云何等爱谓惭愧爱故等者。此谓定前起十二种法。一惭二愧乃至十二乐。以此为方便心便得定。此中三藏云。等是等至爱是定方便心。爱等至胜功德故名为等爱也。景云。惭愧等并是随顺正法。等爱者是正义理正爱也。基云。于此十二平等爱故名为等爱。方便有二。一趣增减二道。二止举舍。如前三十二相中已说。第四分别静虑经中文有四。一引经标。二略释四转。三广释相。四结成。此中四转当知。二时颠倒等者。基师释。四转者一有漏三摩地趣进时颠倒。二有漏定趣退时颠倒。三有漏定正退失无倒。四无漏定进时无倒。或初二于进谓退名为颠倒。初于有漏定进时谓退。后于无漏定进时谓退。故皆名倒。论说。第二于三摩地退时颠倒者。修进无漏趣退有漏时谓颠倒。后二退时谓退名为无倒。初于有漏定实退时谓退。后无漏定退有漏时谓退于有漏定。退时谓退中文有三复次。一由爱味故退。二由慢毁故退。三由贪诳故退。第二无倒翻初无倒应知。其相者谓得无漏定时将失有漏定时。如实知退。是名无倒。第三无倒漏定退时知退。第四无倒无漏进时知有漏退。此中第四与前第二有差别者。前修无漏方便犹未证得谓退曾得定。今第四正得无漏有漏不行谓之为退。故成差别。景云。第二无倒翻初无倒。云何应知其相者。前退方便定。后退根本定。故云翻前。此后二退并据异生伏惑还退。由依如是至安立四转者。谓由依如是兴衰二无倒故安立四转。故结也。第五分别四捡行。经中文有三。一引经标。二略显捡行相。三广显示。所捡行则四分净定为所捡。能捡察则三慧。此则一人具修四种。劣分等四。如次配顺退等四。解释如文。第六于六境不受想无想。经中此诸法若实若有都不领受者。不受境自相也。尚不受想者尚不受六境之想。何况无想者亦不受彼无想也。下云无有眼相释尚不受于想。不受自相释都不领受。不受无想释何况无想。言由厌坏故威势映夺乃至然有其想者。谓无漏数厌坏遂于眼等无有事想。唯有四谛诸理想起。不受无想者。想与无想皆悉不受。由不思惟一切想故有空二想皆悉不受。故于灭尽真如理中思惟寂静。此中意说离诸想相名无想者。无分别智正证如时。前苦乐等相亦皆离。则想与无想一切皆离。故离相想名为无想。又说安住灭尽定等者。此据彼灭定诸想所生。释上经文尚不受想何况无想。第七释四趣道经者。初异生时得根本静虑。后时闻法能引见道。亦名依增上心修彼无漏增上想也。彼第二人依未至定得于初果。欲顿断九地修惑趣证罗汉。从初果伏欲界修惑。得有漏根本定等名引修道。以有漏退名修道故。亦名依增上想修增上心。第三行者名为俱得奢摩他毗钵舍那双杂转故者。此人凡时先伏欲界修惑。而能起初根本定。后依未至定入谛现观得第三果。得入根本静虑名为进引增上心慧。亦引修道。故下结云。第二十三引修道故。第四行者先得有漏静虑。后闻法故得入见道证第三果名引修道。如是边断所余修惑。亦引道证阿罗汉引无学道故。下结云第四趣道为俱引故。道理此人亦是依增上心引增上慧。然不同初人但引见道。以俱引三道故别为第四。第八释四净胜经中有三。初标净胜经。次释净胜义。三释净胜相。谓所得所证所引戒等者。所得者谓若圆满法。所证者谓若摄受法。所引戒等者谓发勤精进未满令满。四净胜者。一尸罗。二三摩地。三见。四解脱。此中不得不证所引戒等言皆通四净胜也。圆满摄受牒释。发勤精进未满令满是所引戒定见。解脱体故不牒释。又所得者戒所证者定见。所引者解脱。戒等者等定见体解脱。又所得者戒。所证者定。所引者慧及解脱。略无解脱知见。亦可惠及知见俱名正见具摄五蕴。下七云何。初一为戒。其等持见解脱各二云何。随应配释。虽住具戒等四句六支。如声闻地广说。戒定二种异生位名圆满。得圣位摄受。定中有二。一离欲时前六作意未得根本未名圆满。若得加行究竟果时得根本定名圆满。二得下三定未名圆满。若得第四乃名圆满。解脱在有学位。未圆满无学位名圆满。不时解脱名摄受解脱。定障及事障所得择灭名解脱。第九释心清净行苾刍思惟五相经中。诸恶不善欲等寻思等者。诸不善欲恚害寻亲里国上不死寻所曾经乐等。七种寻伺皆为障体。略有三种补特伽罗等者。总标三品寻思。差别成五。下别释之。第一耎品寻思行者。思惟因果等谛相故令七种寻灭。依中品寻思分成二种。一见寻思过患。二不念思惟令七寻灭。依上品寻思亦分成二。一非初即令一切不行。要当方便渐当制伏。二若犹未能伏便生厌怖。多思惟故令七寻灭。第十释荡尘经中文有三。初引经问。二释三陶练喻。三举法合。如金性内所有生金下。是发心出家名初陶练。在资粮道位得静虑等。是以陶练入圣位也。是后陶练故论说言不为有行之所拘执。依惠根伏令根姓显。根除烦恼立陶练名。第十一释于三相思惟经中三相者。一止二举三舍。一向修止举在定加行。于缘起等不正思择。不思择故心不正定。不能现观不尽诸漏。成阿罗汉数思惟舍便思缘起乃至漏尽道成满故。上十一段别引经释。一复次以四正法摄持圣教有三。一标二别三释。远离者入定处。所修习者所修定惠。修果者谓所得解脱所离二障有无为果。云何已习奢摩他下释此第三。一切有执者则是法执。执一切有。灭此法执名为灭界。此中所说三界。与下决择所说有异故。彼亦说断见惑尽名为断界。断修惑尽名离欲界。断余一切有漏法尽名为灭界。小论中说八结断名断界。受结断名离欲界。余有漏事灭名灭界。无乖诤者。大意欲明佛及弟子以见同故所说义同。文句不异共相随顺无有乖诤。佛法久住利乐处广名等润洽。非如外道起见立义不同文句差别。若义若句若文不说名。举初后以贯中故。第一句者。所谓前句乃至则以此句而问。第二等者。此略明于句平等润洽。景泰备基所传大同。如尊者阿难于五百苾刍中以此初句问一比丘。复以初句问第二比丘乃至五百。彼皆答言如是如是。乃名师弟义句无所乖平等润洽互相随顺。下文反显设于初一依蕴而问等者。设于初人依蕴无常而问。往第二人所次问界无常者。便不得名于第一句平等问润洽。今准广论引契经云。庆喜往问名上座得解脱义。名上座答修二法。则得解脱三界之果。庆喜次问名上座五百弟子别答。不违上座。往问如来。如来答如名上座解。断诸行故名为断界。离诸行故名为离界。灭诸行故名为灭界。广如彼论。此名上座及彼弟子见同如来答庆喜问。平等润洽教义随顺无毫厘违。故名无诤</p>
<p>非三摩呬多地境位四中。自下第二释非等引位。释论云翻前易了。体则欲界全上二界中一切散法。然观此论文意十二不定中。第七是上界前五作意。第九第十是上界七作意。第八是上界染法。此地不唯翻前地。是亦通上二界一切散法。文分为二。初问起标。后随别释。此十二种决择。六十三广说差别建立所由。谓依初不定地于安住心应正取相。谓青瘀相等。此说五识性不定故于境驰流。贪等生起为止息故观青瘀等而安住心。则以此义西方二说。一云五识唯是有漏性不定故。经如来十八不共法中无不定心故。论亦说。言十五界唯有漏故。故知如来无有五识。其成所作智或第六识或第七识。二云。五识亦通无漏。如来五识恒在定故。言如来无不定心故华严云。眼根入正受耳根三昧起等。论依二乘异生者说十五界有漏自性不定非依余位。于中有说。成所作智身菩萨修道则现在前。有说。佛地方得初起。如唯识第十佛地第四等释。或有阙轻安故非定地。谓欲界系诸心心法等。六十三云。依止此故为得作意应勤修习。此言意说。为得上界作意应勤修习欲界善心。或厌阙轻安欲界散地。为得上界轻安地作意。殷勤修习。唯识两说。有义欲界无轻安以此文为证。言善十一通一切地者。通有寻伺等三地俱有故。有义欲界亦有轻安。彼定加行亦得定地。彼亦微有调畅义故。除定加行余欲界心皆阙轻安名不定地。非一切无。说善十一通一切地则九地故。余十不定地。如六十三释</p>
<p>有心无心地位中前二定散一对。上已明讫。自下释后二有心无为一对。文分为二。初问标五门。后别释。地施设建立中唯依初五地辨地建立非依余者。三藏解云。约实而言。十七地中五识意地有寻有伺无寻唯伺闻思二及有心地。如此七地属有心地。无心无余此之二地唯无心地。定非定地。无寻伺地。修所成地。声闻独觉菩萨三地。有余依地。如此八地通于有心无心二地。虽有此义。论主据略故对五地辨心有无。景又解云。此之五地前已解讫。故就此五分别有心无心。已外未说故不对料简。虽复三摩呬多非三摩呬多前已解说。而此二地寻伺已有寻伺等三地中摄。故不别论。基云。但依地体五识意地有名有心无名无心辨有无心。相犹未显。未知九地何处义成举地体性。于有寻等地三相之中以辨有心及无心者。则知九地二位差别。亦知定非定地何者有心何者无心。故更不须依定非定地辨有无心。三慧三乘六地诸行有心无心不出前门有无余依。此第四第五门中辨有心无心非有身位有无心别故。有无心唯依五地。有寻有伺地中无心睡眠无心闷绝不名无心地者。以睡眠闷绝无心不定故。无寻无伺地中无想定等定无心故。又睡眠闷绝依主识说名有心地。无想定等依客识说名无心地影略说故。又依随转理门以辨无心。萨婆多说闷睡有心故。然决择分复依五义辨有心地。由七种因辨无心地。唯依地体以辨有心。依此第三生与不生建立无心。彼说七因。此八因者。此开根境彼合名缘阙。此八因缘非一法具。凡说诸生不生法也。阙作意者。诸心心法若同特无作意则不得生。亦可若无前念作意后心不生。景师评云。后解应是。若取同时作意则诸心法无不生时。以心聚中恒有作意故。此中既言八因故其心或生或复不生。将知必取前导作意后心方生。若无作意欲取色等后心不生。自有先无作意对境则生。如作意者色忽尔闻声等。以从多分说作意生。如六十三释。分位中。无心睡眠者。上座部说睡眠有二。一心睡眠引有心法。二色睡眠则睡眠时有长养色。大乘睡眠通有无心。第一义建立中无余涅槃赖耶永灭者。若尔众生界有增减不。解云。处处经论皆言众生界不增不减。以众生无始旧有非新有故。无增而有无量。定性二乘入无余时堕非生数。理亦有减。以从多故说言无减。如海一滴。但涅槃经等先尼问身为在烦恼前。烦恼为在前。若身在前。云何说言因烦恼故方得有身。若烦恼在前谁之所作住在何处。佛答先尼。烦恼与身虽复一时俱无前后。要因烦恼得有身终不因身而有烦恼者。虽复外道就始有为难。佛还就彼无始而答。故知无增也。又依无上依经说。众生界是如来藏。众生共有是无为故。据如此义说众生界不增不减。彼经意真起妄立众生界。故说真如名众生界。二乘虽入无余诸蕴灭尽。而此界体常存不灭。据如此义说众生无增无减。若弥沙塞部云。众生在前烦恼在后。若尔无因云何得有众生。解云。如苦类忍。初无自分因云何得生。彼无自因而得生起。此亦应尔。今此文相。定性永灭。终不成佛。涅槃经等无不成佛者。立教分齐各有所据。楞伽经说。诸声闻经于多劫涅槃界。耽三昧酒长时醉卧。后从彼起发大心者。古师以证无有毕竟入无余永灭者。基云。依摄大乘论化声闻。非实如此也</p>
<p>闻所成地上之九地辨三乘境。自下六地辨三乘行。初三通行。三乘皆能修三惠故。后三别行。应机随法成自乘故。又初三是方便行。后三根本行。又初三所学行。后三所成行。闻谓闻惠闻缘教故。以此为因所成诸法名闻所成。即以彼惠及相应法并闻所缘若文若义并所得果为此地体。前作意中闻唯缘法者少缘义故。此地文分为三。初结前问后标起论端。次问列五明处名。后随别释。谓若略说于五明处乃至读诵忆念者。此显于五明教所生闻惠此中三藏二说。一云。此听闻等是生得惠也。义同小论受持教法生得心故。一云。六识相应闻惠为体。惠有三品。下名生得。中上二品并名闻惠。基复两释。一云谓觉惠为先听闻。后时意地领受读诵及忆念等方是闻惠。其五识初觉惠并听闻及俱意识听闻读诵是生得惠。不明了故。二云觉惠为先者。是生得惠。若听闻若领受若读诵若忆念俱是闻惠俱时五识虽非正闻惠。由从意地方便闻惠所引发故。因闻所成明了心者。亦是闻惠。设虽意地领受读诵等不明了者。皆生得惠。又于依止名句文身义中无倒解了者。谓于五明处义觉惠为先。所起闻惠。若萨婆多闻惠一向依教。思惠或依教或离教。修惠一向离教。如三人学浮等。俱舍破云。思惠依教不异闻惠。若思离教不异修惠。云何取别。彼论释云。闻思虽俱依教。闻不简择思能简择。是故有异。修惠离教。今大乘中三惠皆取教法。然闻思简择不简择异。由于定前闻思教法。次则修惠入定缘法及义。第三别释五明处中。初辨内明处。文有二。初标四门。后随别释。四门者。一事施设者。谓三藏摄事施设建立。事谓事义。谓经律论义差别故。又是诸所论义所依之体事故。立事名。二想差别施设者。谓能诠名。由名句文皆从想生故名称想。又西域呼名多呼为想。又名等无体随声假立。随其想解号为能诠。故说名等称之为想。三圣教义想者。谓诸圣教所诠之义能摄圣教。四由佛教所应知处相者。谓从二数佛教所诠事增益。乃至十种佛教所诠事。名佛教所应知处想。第三以理摄教。第四以教显理。素怛览者。此云契。毗奈耶云调伏。摩怛履迦云本母。集诸经义论议明之。出生诸经别所诠义故名本母。则旧所云修多罗毗尼摩得勒伽。想差别中。有四嗢拖喃。初嗢拖喃有十二门。第二嗢拖喃有十四门。第三嗢拖南有九门。第四嗢拖喃有十门。句谓六内处等者。诠法自性名名。诠法差别称句。今诠法差别。是故名句。以宽摄狭名在其中。句有五谓处中等。若八字生是处中句。此即四句三十二字名室路迦。经论文章多依此数。无问长行及与偈颂。但满三十二字。旧名首虑。六字已上生是初句。二十六字已下生是后句。若减六字生是短句。过二十六字是长句。无量境界在十方处所三世时分故。皆言无量。四众中。唯明男子四众。无邬波斯迦。又邬波斯迦素迦所摄。但从在众中戒为性。故别离出之。三十七道品四沙门果无诤愿智六神通等。如声闻地释。大乘五事四寻思如实智三性三无性。如决择分释。四真实五种大乘五无量不思议威德胜解等如菩萨地释。六内处境界下。十四门法名声闻地法。大乘五事下。有十四门功德。是大乘法。补特伽罗空补特伽罗无我法空性法无我有差别者。空谓所空自性。无我谓无其用及差别义。又空谓二空理。无我谓所执。或翻此说故二差别。处中观行者。谓如般若经及中边论等说。非一向空非一向不空。远离增减妙契中道故也。五相大菩提自性者。显扬第八云。谓过二乘所得转依体。功能者。谓十自在。一寿．二心．三众具．四业．五生．六愿．七胜解．八神力．九智．十法。方便者。谓四种变化。一现菩萨行变化化根未熟者。二现如来变化化根已熟者。三现摄声闻变化。四现调伏独觉变化。转者有二。一暂时于诸有情末解脱成如来教化转不休息。二究竟佛难思德为诸有情作利益事流转不息还者彼论名灭还涅槃故。此亦有二。一暂时于已解脱有情佛暂示现入般涅槃。二究竟谓烦恼习气及苦永灭。五种大乘中。显扬第八云。种子者。则菩萨地种姓品。趣入者则发心品。次第者则住品。正行者则余诸品。正行果者则大菩提建立二品。最初发心谓菩提心。由有种子悲愍有情是趣入菩提。波罗蜜多是诸地次第。摄众生事是大乘心行。自他相续成就是正行果。二利果满足佛德故。又最初者谓种子。发心者谓趣入。悲愍有情者谓次第波罗蜜多。摄众生事者则正行。自他相续成就者谓正行果。此顺菩萨地配品释此文。释五无量亦如显扬第八。真实义随至真如及智者。谓真如遍一切法。故言遍至。又无分别正智。亦缘遍至真如。故名随至。又佛种智名不可思议威德胜解无障碍智。七识住如初帙中解。又第十四卷自有文。三清净性一自体清净性者。道前真如自体清净。犹是自性住性。二境界清净性者。住在道中。则是引出性。是证智所缘。名境界清净。三分位清净性者。则是道后至得果性。谓无垢如。四道理谓因果相待证成法尔。假施设中。初于法假立有情。后依圆成能取所取相上假立诸法。或于唯识相假立诸法故。藏护者。景云。谓则喜乐爱习着彼阿梨耶。云何思释谓一行者。如对法云以一法行历诸法故。谓以一法与余法一一互相问。除此法更以第二法与余法互相问。如是一一一切当知。婆沙云。以一问一。以不相以问不相。以不世定名为一行。顺前句者。谓法中随取二法更互相问。依止前法以答所问。以狭问宽顺前句故。顺后句者。谓则二法展转相问。依后句以答所问。以宽问狭顺后句故。一切狭体必则宽故。自有宽体非是狭故。或于所问应二句答应三句答应四句答。此中从宽以明唯说四句。体有宽狭或不同故。宽狭义同应述可答。亦名如是答。所问不如理答言不尔名无事答。亦名遮止答。广如对法第十五卷。彼云分别显示决择者。谓于如所说蕴等法中。随其所应作一行顺前句顺后句二句三句四句述可句遮止句等。论决择者。谓依八何八若之词问答决择一切真伪。又若婆沙九十七卷。广明小四句中四句大四句及如是句等。其二十八对二门。五三门等。皆如决择分六十五等说。于中心心所法名有所缘相应。有行相有所依。余可知也。四行迹法。谓苦速通等。至下当释。四法迹。谓三学迹则无贪无嗔正念正定。三种系属。初根互相属。次识根互相属。后根境互相属。十六种摄。如决择分五十四及对法第五中说。五相应亦如对法第五决择五十四说。见闻觉知。瑜伽第三九十三对法第一等释见闻觉知义。显杨第十八说。色界无觉后起言说。无色都无。谓生彼界故无彼言说。六种次第。流转次第者。谓婴孩等十时流转次第。或十二因缘次第。成所作次第者。谓出家受具修七方便得见道等。宣说次第者。谓四正断。一刹那中具其四用以辨次第。非四现行前后有异。或宣说诸法标释次第。生起次第者。谓十时分或芽茎等生起次第。现观次第者。谓真相见道前后。六十三等现观前后次第。等至者九次第定。八种所作一灭依止者。能与灭恶为依止。转者谓与善生为依止。遍知谓知善巧。遍知苦乐缘生等法生厌离故。喜乐者谓喜乐灭道。四种所缘。如对法第十一卷。一遍满所缘有四。谓有分别影像。无分别影像。事遍际。所作成就所缘。二净行所缘有五。谓多贪多嗔多痴憍慢寻思五种观行差别。三善巧所缘五。谓蕴界处缘起处非处善巧所缘。四净戒所缘有三。谓粗静等相真如谛也。四种九种瑜伽下声闻地对法第九等说。方便瑜伽以作意胜解惠为性。三事观者。有相谓所缘事。寻伺是能缘事。四行观如对法第九及声闻地说。六事差别所缘观。一义者苦无常等差别义。在见道前方便。二事者谓诸事作用集有苦用等。三相者谓灭谛体相。四品者谓法上中下品。或三乘道谛有品类故。次上三种在见道位。五时者在修道在见道后时而起故。或观三世。六道理者谓在无学道。或事者蕴界处等。时者三世。道理谓四种道理。五种教授者。一教教授授与教法。二证教授授与理法。三次第教授授观行法门。四无倒教授授前三种应机无乱。五神变教授授与神通令化众生。内明四门中第三明摄圣教义相。中有十法五对。圣教意合断恶修善返流尽源以为其义。有能修所修能证所证。恶有现行及种伏断之义。此中初能作所作二俱善法。次过患染污苦集谛法。三有障有顺谓烦恼善法。四有真有胜无为有为诸无漏法。五有顺有得谓世间出世间法。应习应断及断已现行法者。景云。未断位中有漏善法是所应修。以有粗重名为应断。则此善法断粗重后仍现行者。名为断已现行法。基云。应习谓善法。应断谓染污法。断已现行谓无覆无记。自下第四明佛教所应知处相中有二。初增十法门。后结之。初则为十段。初明三种。一有情门。即住有三。要依有情方有情非情。因及果。染与净。生死涅槃。有为无为等。增二门等所明诸法。故初明三种。一有情门。增二法门有二十四对。又有二法能令有情内正作意外闻他音等者。此内作意外闻他音。是二因缘由二法故。今此二因缘现入现观。当诸根熟。于如来所说所有甚深经者。谓解深密等三性显了教。相似甚深空相应经者。谓般若等与此甚深经相似。缘性者圆成实性。缘起者依他起性第十四卷</p>
<p>增三有三十种门。言十相者。谓坏生命等者。坏字通以下十恶业。义相关故。约之以明门种根三以为初门。杂秽语名坏。所为事业者。于正事业不正而说名绮语故。三门中。泰云。舍七善色名业毁坏。坏无贪嗔生善意乐名意毁坏。坏慈悲等诸方便性名方便坏。基云。前之七种作业毁坏者。外彰身语而作业故。其次二种意乐毁坏者。无贪无嗔正喜乐故。最后一种方便毁坏者。正见乃是圣智因故。言三根者。景云。贪嗔痴三能生十业道门故。基云。此说十业以贪嗔邪见为加行随应为究竟。或此偏明意三业道。备云。问邪见业道非不善根。何属三根。此有三释。一说邪见虽非根从多名为根。二说邪见与痴根俱起故相从名根。三说第三根者则是无明。由贪嗔痴故十业究竟故立为根。不约十业摄为三根。第二门文为二。初明三法依四处生三寻。后因辨内法四种。初中欲贪为因生死增长名邪法种。依四处所者。一自身利等四种白法。二怨。三中。四亲。四白品者。谓利誉称乐。四黑品者。衰毁讥苦。一于己利等生欲寻思希获不失故。二于怨中品生恚寻思乃至欲令彼命断故。三于亲友品生害寻思但损恼故。婆须蜜论第二卷。利衰二种。若依有情以十七界十一处五蕴为性。除声疏不成质故。若于非情以四界四处一蕴为体。如前除声。依鞞婆沙十八界十二处五蕴为体。依非情六处为体。五尘及四相故。依经部师俱舍论说。衰无别体。失物名衰故。今约能失者辨衰故。以十八界为体。翻衰明利亦十八界为性。称毁誉讥。婆须蜜论体皆是声。萨婆多名句文身。今合以声名句文为体。苦乐二种。体即是受。如佛地论虽辨其相而不出体。烦恼趣者。能趣果故。即是欲有邪梵行求之所因起。此则约烦恼以辨三求。以下约人以辨三求。故成二门。三威势中。约通胜故但说业有中生有威。亦可异熟中摄王趣有及生本死有。三无明中。皆言前际者。发业无明名为前际。润生无明名后际故。三衰退。谓异生有学以说未究竟圣。故知有学皆有三退。谓有病老及死退。三高举中预流果支者。若依婆沙预流果支有四种法。一近善友。二闻法。三如理思。四随法行。此中总说名果支。下增四中说明四证。预流支义同婆沙。三言说所依为绝相。不可言说。非如三世有为有生灭等种种差别。故能生说。又有三相能摄一切色法自相等者。文分为二。初辨色入分为三相。谓显色形色表色。二于自处所已下。因论生论泛明诸色总有十色及定地色者。问何故不说欲界无作等。答废假论实故且不辨之。景云。若得净定乃至未满变化心果者。若依正理有三种心。一是净定。二是通体。三是通果。谓彼化心及天眼耳。于此三心化色十四化心。大乘宗说并是色系。于中四心欲界所化者化相分。随于见分俱色界系。然与欲界有情化异本质令他识变。言内化心境界者。依净定作变化色解为化引他心。心未得之间当净定心。所有诸色当如是净定境。净定是起化因。亦名为化。十四化心定外是散心。简于彼名内化心。则此净定所现之色亦名未满变化心果。若起化心则名已满变化心果。十八界内似欲界而非欲界。是上界相化心相分故。其若无漏心变似三界相。名为三界实非三界。是无漏故。如是佛所化作亦尔。若尔化人所化相余人得见以不。解云。虽非见他所化作尘。然由他所化尘增上力故。前人得变。方似化人所化相现。若尔香味且是上界系耶。似香味实非香味。致令有上界香味。亦无妨难。则准此义似欲界而非欲界。如是似十八界而非十八界。唯是法界所摄。备云。色有三相。一有对有见则显形表。二有对无见则于自处障余五色根相。三无见对则定境境界一切境色。当知一切三相总有二种。一十色则前二相。二定色则第三相。八解脱中初三解脱所缘境色。未入正实果心前所缘境。故名未满。泰云。从净定起于通果。通果心为引实化心。故修方便时想心所化色。当知此色俱是内化心境法处所摄。未能令他明见化尘。通果之心名未满心。其所显色亦是未满化心之果。若从通果心起满足化。起满足化所化诸色。欲能令他见闻觉知故。则实化十色所摄。随能变心开界系地。基述二释。一云此三种色总摄一切色尽。一有见有对。谓显形表是。此中表名作用者。作表示用故。二无见有对色。谓五根余四尘色。论于自处所障碍余色等下。是总结上二色。言当知一切总有十色。三无见无对色。故云及定地色。今明三色属自身者。故唯说彼修方便者所有诸色。则是内化心境。亦是未满化心果。若正通果所变化色亦属他人。故此不说。又若得净定是通果色。修方便者。是彼因色。彼通果色则内化心境。彼方便色则未满化心果。境是止果故。二云三相者。唯色处中显形表三最胜偏说。于自处所障碍余色者。乘前后明十一种色。三法观身语意无常性者。由入出息色身动转故身是无常。由寻伺故音语得起故语是无常。由想思故意得行世故意是无常。三举罪者则见闻疑。三欲中。多用功力依缘诸欲谓现前住所有诸欲者。下四欲天欲多依现前诸缘生起。用功念想方从彼生。或后由业异熟用功方始成熟故。三觉悟者三亦三惠。如次配属。虽后三乘皆具三惠而约相增故尔也。三眼者。法眼亦入慧中故。此明三乘因果同有。不说佛眼故。若依华严有十眼。三种心一境性。如其次第则初习业已习行已超度三种作意相应定。又初是闻思惠第二修惠世间三惠相应定也。第三超度者。分别智相应定也。又闻思修相应等持能生无漏真智见故。行谓能缘。相谓境体。行所行相故名行相。此通无漏等持。义释无分别智无行相故。或行解相状故名行相。此依有漏三惠位定释。对治外道以水除垢。辨三净业者。则身语意三净业也。言不净生处超越因故者。三恶趣八无暇名不净生处。二净业名超彼因。三牟尼业者则三善业。三法除不正寻中。谓由他所诽毁乃至所起惭愧及爱敬者。于他所诽毁生愧顾他羞耻故。于自所诽毁生惭顾己羞耻故。退失大利深识因缘。倍生惭信名为爱敬。则于三宝无爱敬故名失大利。或于三处各能起三。不须别配。三种最胜无上者。一智无上。谓三智中无我智为根本。初二智为方便。由此三入谛观故偏说。二行无上。谓四行迹。三解解脱无上。谓不动心解脱。于世间出世间解脱有学无学解脱时解脱。其不动心解脱最无上故。三明者。由愚前际诸法因缘故起常见。愚于后际果法相续故起断见。愚诸烦恼尽处涅槃故起邪见。为离此三愚立三明也。增四中有四十六门。亦有相违为一门故。念住者。体即是惠。由相应念惠方住境故。言有四法能摄一切所知及智者。一切诸法不出身受心法故。一切智惠不出四念住体。以一切智皆缘身等四境起故。四种缚者。景云。略五蕴为四境。四境则是缚。以境界相能缚心故。能缘烦恼名粗重缚。论云执取缚者。以彼色身为赖耶执取。此所执取作境缚心名执取缚。亦可色境能系执取之心名执取缚。此论下文则说末那为相缚者。未缚内缚赖耶相而起名为相缚。当知心于身由执取缚所缚者。心于色身生执取时。则为彼身境界所缚。言于受由内领受缚者。受为境界生执取心。执彼三受定能领纳。后以受念住治。言于色等境界相由了别缚所缚者。总执识蕴了别前境及想蕴取境界相。则为彼识蕴及想蕴为境所缚。后以心念住为治。言即于所说身等由贪嗔等大小烦恼执着缚所缚者。执行蕴中大小烦恼缘身等生。则彼行蕴为依生缚。后以法念住为治。基云。四缚者。拘碍其心故名为缚。非必要是烦恼缚性。由心依执身为自体身便缚心。由心俱受深领所缘便缚俱心。由心了别色等为境界。所了别境乃拘于心。则由如前身等三法相应烦恼俱染恼心故名为缚。观四为境深生厌患立四念住。所依内身缚能依心。能缘俱受五分位别常与心俱。所了境界缚能了心。及诸烦恼杂染俱心。故立四缚。又有四种欲勒为先乃至能得善法及能增长者。则四正断。断现行诸不善法者。是律仪断。断彼系者谓断断。未生恶法名彼系故。能得善法谓修习断。及能增长谓防护断。又有四种为欲住心乃至观察诸法者。此解四神足。义有两重。一以定体为神。作用难测故。欲等为因生定名足。约彼四足取所生定。第二依定功德名神。难测量故。欲勤等四所生定体与彼所生功德为足。又有四种心定心住者。简别散地名心定。内住一境名心住。四种所知真实则是四谛。四种想为先戏论缚者。依七有想故除有顶。舍无量唯言除欲贪者。同大智度论如第十二卷记中会。又有四种至乐修正道者。此解四圣种。此中乃至心离散乱。是释三圣种。次乐断烦恼修正道者。第四圣种。次明四种预流支。则是四不坏净信戒二为体。又明四预流支还同婆沙。四智者。谓一缘欲界名为现见。则是为法智。二非现见则是比智。第三等智。四他心智。基公解云。有漏他心智不知无漏心。亦不知彼能缘自证分等。不知彼能知智。谓自心不自见故。无漏他心智能知有漏无漏心亦知能知智。佛智后三分遍能知自故。然未必作道四行。亦未必通余人。今解言有漏他心通智不知无漏心者。此据二乘而作是说。菩萨有漏他心智亦能知无漏心故。智度论第四十卷云。菩萨未成佛。云何知声闻辟支佛无漏心。答曰。汝声闻法中尔。摩诃衍法中。菩萨得无生法忍断结使。世世常不失六神通。以有漏他心智能知无漏心。何况以无漏他心智。又大乘中菩萨他心智通知三界无漏。一切心心法皆能通达。如十地论中说。生者人中心小。欲天心广。色天无色界二解脱心乃至无量。如经小心广心无量心。菩萨以他心智如实念知。问曰。何故不说知四无色心。但言二无色解脱。答上二空心非无边非无量故。故不说。次则四谛智。又有四法能尽上等者有三说。一云则四法迹。于七方便见道修道无学道中。能尽上漏为足迹故。二云。四迹者。一得有漏惠则七方便。二见道位已缺诸烦恼及业果事。三修道位无余永断诸烦恼事。四无学道无余永断诸烦恼事。如所得道转更修习诸烦恼事。通上三处除有漏惠三云。有漏惠是加行道。二缺诸烦恼无间道。三缺诸事解脱道。除诸粗重及果法故。四为无余断诸烦恼事故。如前所得转更修习是胜进道。四护者。泰师云。约最胜子释论。离不平等名为命护。饮食知量名为力护。思择修习二力则烦恼护也。正离加行无分别智是正方便。基师释。一命护者。不惜身命护持正法。或护他命根而不损坏。或护自正命不起恶业。二力护者。谓护智惠摧众魔怨。或护身力为利益他。或护五力摧怨不屈。心烦恼护者。护诸烦恼不染污心。为护正法起诸烦恼。驱遣恶人坏正法者。正方便护者。善巧方便习行正法。又有四种能得正见乃至专注一缘者。泰云。此应四法迹。由无贪无嗔正念三种故行时清净。由后正定住时清净。应勘释论。基云。于境不顺不贪也。于境不违不嗔也。正知而行不痴也。此之三种行缘诸境行正行时清净。专注一缘正念也。此后一种住时清净也。景云。前三散心缘境名行时清净。后之一种则住止定名住时清净。四行能证明及解脱者。由念力故得宿命明。由眼得死生智明。由惠得漏尽明。又后一依身故证二解脱身者。则五蕴之身。四者轻等动性者。基云。谓风能造与所造轻相似故名轻等。由风性动故名轻等动性也。次则四食。四法为识足迹。谓四识住。基师解。见已趣向五根色。取为所缘六境色。所依境界俱有。如次配根五尘法处。今亦可所依五根境界者。五尘及随法处色。俱有建立者。识与根境不相离而建立也。四种希求之爱者。有无有爱合为第四。不了涅槃应烦恼得。而执身断则是涅槃。遂计自身齐此无有。爱身无有名无有爱。四法能令作不应作。所谓贪嗔怖无明。四问记论者。谓一向记等四论。人四记者。于法实相。如问如来法身是真觉性等。应一向记。言尔显了。问人果胜劣。应分别记。望无为劣望余为胜。隐密非显了。问义亦非一向问。问人胜劣。应诘问记。汝何所方如是展转观彼曲意返诘无穷。问实有情作者受者。应舍置记。法四记者。于法实相问真如常耶。应一向记。问诸有漏身中业果异熟当受生耶。润惑尽者异熟不生。润惑未尽者异熟当生。观其谄意问请说法。但应返问不应开释。问蕴实法当为有无耶。应舍置记。记谓记别。记别解说故。泛论置记有二种。或有言说。或无言说。有言说者。若言汝问此不应记。虽复有言以遮止故。名为置记。或有默然于理得胜。亦名置记。如婆秀罗默然不答奢提罗事。四种摄众方便者。则四摄事。布施爱语利行同事。如次配之。四死如前第五卷解。复有四清净道一非功用根满等者。此则四行迹。谓苦迟通。苦速通。乐迟通。乐速通。如次配之。钝根名迟。利根名速。未至及无色地名苦。定惠偏故。根本静虑名乐双道转故。虽未至地名有喜乐。未圆满故但名为苦。功用根者。谓练根也。然菩萨地依凡圣差别与此不同。乃至声闻地当辨。四清净道中。如婆沙说。对法名正法调伏名毗尼。今此不举对法者。前二大分多是佛说。第三虽有佛说然多是圣弟子说。故此文中略不举也。一乐而非利益等者。生死饶益名乐。出世饶益名利。等义差别准知。谓诸国王及祠祀主马祠祀者。其诸国王恒怀忧惧讨怨敌等。能令自他俱任苦故。其祠祀主起极自在。自杀马等以为祠祀。能令自他俱苦非福。四种语失者。谓虚诳离间粗恶杂秽。增五中有二十四种五门。五种诸欲粗重随遂行聚是有漏五蕴。相违则是无漏五蕴。五种失利养因行等。景云。此明失利因。若于是处受用利养者。谓檀越家。护此处所不听余僧往彼。则是家悭。若从彼得者。是第二从施主。则施主悭。若所得物者。是所施物悭若所为得者。为由名闻故得。第四名闻悭。若如是得者。依诸等例普得施物。护惜此处名处所悭。次总结言于此诸处心生吝惜者。谓于前五处生吝惜故。于现在中失其利养及于未来五失利养。泰云。若得利养如国家处。若从彼施主得。若所得财物等。若所为如持戒得。若方便如求请等。基云。此则成实论所说五悭。若于是处受用利养则是处悭。若从彼得者则是家悭亦名施主悭。若所得物者则施物悭。若所为得者则称赞悭。若如是得者谓法悭。住处悭者。独我住此不用余人入。设有余人我恒为主。家悭者。独我有此家不用余人入。设有余人来于中我最胜。施物悭者。我独取此物不用与余人。设与余我独多胜。称悭者。独称赞我。勿赞余人。设赞余人勿令胜我。法悭者。独我能知诸经教义。勿令余知。设有能知皆疏于我。今复判此五悭为失皆因行者。有通有别。通而言之五皆失二世利反背涅槃。约别而谈前四是失利养因行。后一是背涅槃因行。又有五法令修行者。先毁净戒者等者。则是五盖。初二毁净戒。后三毁多闻亏止观。不能领受是惛眠盖。忘失是掉悔盖。不定是疑盖。亦可由贪欲嗔惠二盖故毁净戒多闻。由惛眠掉悔二盖故亏止观。由疑盖阙善轭。下分体者。若萨婆多下有二义。一是众生下谓身见戒取疑。二是下是贪嗔。若依大乘如此论说有二种下。不同于彼依见道下分说。三结者。不越恶道故。边见随身见。见取随戒取。邪见随疑生故。说根本三则摄末六。痴相通三界。嗔贪增在欲。唯说贪恚则摄愚痴。不越下界故。故但说五为下分结。又由身见不趣解脱。由戒禁取迷正趣邪路。疑于正道。故于解脱障。唯说初三为恶趣因。五上分中无差别结者。景云。分贪为二故。言无差别。基云。依界辨结不依人故名无差别。余之三种依人辨结名有差别。由无差别结取上分生。由有差别结不舍上分生。五种不信敬等者。景云。一于大师不信敬。次于所说三学正法不信不敬足前为四。五于同梵行者不信不敬。谓正觉发者正教授者正教诫者同梵行者。基公亦同之。泰云。一于佛。二于法。三于行。四于僧。五于友。言正觉发者等者。若依基师释云三同梵行。今解上三如次和上二阿阇梨是。同梵行者。谓同学也。五种邪行者。一于怨起嗔。二于亲破坏。三常欲令生忧故作不饶益事。四坏自尸罗。五行三恶行。此中二种等流过患者。以嗔怨数多诸怨敌。以坏亲故亲友乖离。以作不饶益事令生苦故种种忧苦恒现在前。此三后世等流果。一种现法等流过患者。坏自戒故临终自悔。一种后法异熟过患者。行三恶行故后堕恶趣。时节愚者。愚于时节刹那生灭无常计常。分位愚者。愚三受分位。于苦计乐。自性愚者。愚五蕴性无我计我。第四规求利养。第五求活命。名五所治法。二胜行者者。一定胜行。二智胜行。定胜行有四。一因闻依谛圣言论故正解法义。二因广大言音读诵经典。三因为他阐妙义。四在空闲处审谛思惟。如于因听闻因广大音等。正解法义当知亦尔。智胜行者思惟对除上品贪欲。是为第五。义当毗昙五种解脱。五种修观行者等。信菩提涅槃为二。意乐无间殷重修习正智为第三则闻思惠也。奢摩他为第四。毗钵舍那为第五则修惠也。后三名方便具足。又由成就如前所说意乐方便等者。此一复次与前于涅槃菩提猛利信敬等同。然此据生现观有胜功能。故后别说。次明五不还。二于初静虑初受生已得般涅槃者。对法论说生色界已圣道现前。此依先未离色界欲者说。非定唯尔。声闻地中当广分别。问对法等说中般有三类。随彼得果已便般无余。何故余四不还得有余已非即入无余。中般三类何故随彼三类得有余已便入无余。答由余四般生结起结二俱未尽。生有长时其势强故。初得有余已非即入无余。中般不还生结已尽。起结虽在其势微弱。况说中有生其势但七日。故结羸劣得有余已便入无余依。若依涅槃经说。中般有四种心。谓受生心命终心学心无学心。学二心般涅槃谓学心非学非无学心。远法师云。实是无学心证涅槃而言学心者。此从因说。又云无学心证有余。命终心趣无余。景云。无碍道力得有为无为果。故学心证阿赖耶作命终心入无余。故云非学非无学心。基复解彼云四种心中二是涅槃二非涅槃者。以无学心入有余依。以第四心入无余依。前二非故。又此论下说故入无余依要先入无想定。则是无学心第六意识也。其非学无学即第八识也。若入灭定方入涅槃。唯有此故。五种修观行者。欲恚害有无为三。色无色等至第四涅槃相为第五也。增六中合有十六门。谓依六相宣说八种有情事差别等者。谓六根六境六识六触六受六想六思六爱也。我所依事差别六根也。境界事差别六境也。自性事差别六识也。执为我自性故。受用因事差别六触也。是受因故。受用事差别六受也。随说事差别六想也。言说因故。作用事差别是六思身。希望事差别六爱身也。亦是六欲以于爱非爱事希望欲为自性。于如是等事差别等下。明依六相宣说八事。我依眼等是初相。我于色等境是第二相。其计识为我名自性事差别。通根境等中一一应说。由触及受是第三相。依一相说触及受事有如是名。乃至随起言说是第四相。造作一切法非法行是第五相。于可爱事乃至不住损减是第六相。非爱事中未得希不合。设合希不住。设住希损减。景云。于如是等事差别中下重辨八种六相起之次第。又于实学有六轻蔑等者。于三宝中应信不信。于三学中应得不得。由恶语故令无取得增上戒。退失一切所有善法者。则应信不信应得不得。平等分位者。贪取顺缘故。又有六种最极清净等者。则六恒住。又有六法乃至谓四大种空界识界者。色所依谓大种。非色所依谓识界。行动所依谓空界。故唯说六以成有情。由此初言是诸色根及所依处随其所应之所依止。三处难超越等者。此有二义。一云所治有三。能治有三故名六法。一云此取六对治。谓四无量则为四。无相等持为第五。我慢永尽为第六。六法能断净根本者。则六和敬。如毗尼说。威德究竟者。前五通亦在异生有学而未尽漏。故言摄威德。后一在无学漏尽位。故言摄究竟。准智度论漏尽通菩萨亦有。今且约二乘而作是说。略有六种能障谛现观法者。谓前增五门中三愚起三倒则为三。规求利养为第四。希望寿命为第五。五与前同。此中差别者下释第六障。前所无故。言是故说此在明分中非在解脱成就分中者。成就分谓加行道。明分者是资粮道。创求无漏惠明故在明分。起此六障非成就分。又见道后名明分。加行道名成就分。今此但障见等明分非障成就分也。障谛现观故。又人天身是下明入圣位是上明故。从人天得入圣者名从明入明。人天明中起此障非入圣后成就位起。谓如前说五种取相者。于增五门无常苦无我相。于食恶逆相。于命中夭相。于趣涅槃行戒也。趣资财行施也。趣生天行者修也。六法名无上者。一见大师。二闻正法。三得净信。四随学学处。五于大师所起随念行。六于大师所敬事供养。增七合十五门。念通二品者。前有因有具圣正三摩地中念是定分。后增八中正念正定名为修定等。此云通二。修生于定。念随定增。明记止观。理通定惠定障解脱非烦恼障解脱故建立身证等者。其定障体有二师义。安惠等云。三性心中并有法执。于中有说。世亲菩萨缘起论说无明通三性故。有漏三性心俱无明为无漏定障体。诸散非善心俱无明为有漏定障体。护法等释不然。瑜伽等说无明有二。谓不善及无记。瑜伽等不说无明有善性故。定障无明是所知障。虽二心有而无记性欲界八心中异熟生所摄。对法第二说有二种应断法。谓诸烦恼性及所依受。烦恼断故建立择灭。二受断故建立不动及想受灭。则显定障异熟生受及俱无明等以为自性。领受下劣不能进修。于胜定中诸硬涩性。此说别行。若染心俱一切皆是。二十七贤圣中。此七为初总果。余二十种依别建立。故说此七。又三因缘七种行故等者。趣入安住摄受名三因缘。正见正思惟名初趣入因缘。正语业命名安住因缘。正精进念名摄受因缘。由此三因七道支故令心内定心空正一缘。七圣财所生之乐者。谓信戒惭愧闻舍惠如次配之。七魔品力随其次第。翻七圣财。又有七种涅槃所对治法等者。于初衰损有一对治。体谓贪欲。第二衰损有二对治。一于道。二于道果心不信解。于第三衰损有四对治。谓懈怠失念心乱恶惠。此七因二不善根起故名品类。七识住中。身异类下是第一身异想异。当知与此下是第二身一想一。梵世已下是第三身异想一。第二静虑以下是第四身一想异。文略不说无色下三。问光音先后生异有怖不怖者。亦应第三静虑先后生异见下水灾。亦应有怖不怖耶。解云。火灾从下向上地见生怖。水从上向下虽见不怖。若依婆沙评曰。怖别有自性。是心所摄唯在欲界。乃至罗汉亦有怖。唯除如来。问曰。若尔何故火劫起时色天有怖耶。答曰。彼厌于假怖名。故无有失。然此瑜伽第十八云。惊怖是恚品者。此约欲界怖而作说也。七粗重者。则七随眠。又有七法诤事止息者。则七灭诤法。一现前毗尼。二忆念毗尼。三不痴毗尼。四自言毗尼。五觅罪相毗尼。六多人觅罪相。七如草敷地。则配次下七种违犯诤事。此七毗尼灭四诤。所谓言诤觅诤事诤。广如律说第十五卷</p>
<p>增八中合有十门。懈怠施者。谓来求施不遍。不往施。唯待来求。不随所欲者。是怖畏施。怖自贫苦。顾恋施者。是家法施。谓习先人故行布施。望者。是期报施。期他报己。故今世与轻慢过者。是报恩施。若与我则令还报彼。不为恭敬福田故施。名为轻慢。或恃己富贵起陵蔑心。为我走使故与希求者。为求生天福乐故施。求他知闻者。此求名施。无过施中。谓向涅槃求资粮施。为往善趣求道器施。四处八时差别明懈怠中多食已下。有十六句。两句合作一时可解。八种可爱生处者。则昔名八福生处。言人卑恶种类等者。除国王已下富贵人等四因缘故。于人趣中建立如来四众者。一最增上故。谓国王则刹帝利。二世间福田故。谓婆罗门。以多净行世许为福田。三用财不由他。谓大长者四弃诸世财。谓诸沙门。此皆佛有名如来众。三因缘故于天趣中建立四众者。一依地边际建立二众。谓一四大王众天居持双山顶及须弥山顶等故。二三十三天居须弥顶故。二欲界边际建立魔众。三语行边际建立梵众。八解脱中净不净非二色第一舍胜解是名第三者。由净解脱有三种想。一展转相待。二展转相入。此二通观净不净色。平等观故名舍胜解。三展转一味想。唯观光明不作净不净名非二色。第一舍胜平等观光明最胜位故名第一舍。此三解脱至不与一切异生共有者。第十二卷已引成文许异生得。今说胜者故言不共。此五胜解乃至最胜住者。此文但说微微心能引灭定。与第八解脱不同。萨婆多义前说别引空引往还神通识引无诤等德。此则说通引究竟定满。故不相违。又若观诸色乃至而修习者者。是牒八胜处经。谓三解脱下。释彼经文。前依初修胜处为果。今说久修胜处为因。如理智中解脱为果。故三胜处方便因。若观诸色等者。泰云。八胜处定并观定色故名若观色。定心内色似定外色故。云如观。三解脱前虽有八胜处。而于三解脱并名方便。八望三解脱为方便道。故随解脱云三胜处。此中在于定心观定外所似色。然定内色不同定外色种种观故。经中名胜知胜见定。名现语故名为智惠。有寻求故名为见。如观胜定内色时智见寻思了别定内似色类定外色。亦则是寻思了别定外色。故云亦尔。备云。初修八解脱时。前方便有三胜处。然非八胜处中三胜处。故不言八。基云。观诸色者谓前四胜处。若如所观者谓后四胜处。如前已观境差别观色故。其八胜处而后成满。三解脱为因。故说三胜处是三解脱方便道摄。非唯三也。此中观外诸色乃至若胜者牒经。谓观非三摩地所行现所得色者。此释前经观大小诸色义。在定前加行闻惠位中作此种种色观故。由缘三摩地至故名为胜者。释定中得胜名所由。缘一类色不同。定前杂缘大小。故名为胜。或非三摩地色有大小相。是本质色。由缘三摩地乃至故名为胜是缘定中色。唯一类缘故名为胜。是前种种本质之影像故。前加行心有种种境相故不胜境不得胜名。三摩地中境唯一类心无异相故名为胜。已寻已了别者。初时了别异故。如是于外所乃至观诸色亦尔者。此释闻思位准同定中所引止观若知若见于彼色亦初寻思及后了别。剩明余宗解脱等因分别。若萨婆多八解脱一向是因。十遍处一向是果。八胜处亦因果。是故从解脱入胜处。胜处入遍处。若依成实遍处一向是因。胜处亦因果。解脱一向果。是故摄论云究竟非无漏等。四句义当成实宗。谓因非究竟果为究竟。以空观为无漏。有观为有漏。十遍处一向是因。一向有观。八胜处初作有观。是前遍处所生之果。以作空观是后八解脱因。八解脱者。一向空观一向是果。四句即成。谓胜处中初观是究竟非无漏。后观是无漏非究竟。八解脱为俱是。遍处为俱非。泰云。若约胜义。四空及微微五种胜解。心微微故能引灭定。若约解脱。微微则是有顶解脱所摄。总而言之。前七亦得名为胜解。第八唯解脱不名胜解。胜解是心所有法故。九有生处则九有情居。第一帙中已释。十无学法五蕴摄者。戒蕴摄语处命。定蕴摄念定。惠摄正见思惟精进。加余二为十。此中景云。正见智差别者。以空观为正见。缘有名正智解脱者。取胜计数为体。若依摄论第九胜相结文云。已明解脱似说无为解脱。依摄论明五分法身未有而有则是有为。基云。解脱则胜解数。正见谓缘事惠解脱知见谓缘无为惠。第二医方明文相可解。第三辨因明处中分二。初总问答标。后别显释。谓观察义中诸所有事者。所建立法名观察义。能随顺法名诸所有事。诸所有事即是因明。为因照明观察义故。别释有二。初举颂列名。后随别释。论体者。谓言生因立论之体故。处所者。谓证义者等论义处所。论所依者。谓真能立。似现比义为言依。其所成立亦是所依。庄严者。谓能破等。堕负者。谓似立似破。出离者。将兴论时自安处法。论多所作者。由具上六能多所作。准论体性有三。初标六门。次随别释。后问答辨。言论者以音声为性。言说是体。言音者是相。言词是用。是三差别。又由音声起句名文。如次别故立三差别。尚论者。诸是世间与理相应所有言论为世所忻尚所应闻者。皆名为尚论。静论毁谤论是言论起所因恶缘。诤论有四。一因诸欲起。二欲侵夺无摄受欲起。三恶行所起。四依诸见起。言无摄受欲者。泰云。于歌舞等唯欲观看故行相侵。不欲属己。若于倡女左右等所为暂受用故行相侵。亦不欲摄为己妻妾及奴仆等己有。名无摄受诸欲雨众见等者。依西国法一年三时名为三际。从正月十六日讫尽五月十五日名为热际。以于此时时极热故。从五月十六日讫尽九月十五日名为雨际。以于此时天多雨故。从九月十六日讫尽正月十五日名为寒际。以于此时时极寒故。僧佉本因雨际时生所以名雨。雨之徒侣名为雨众。诤论因事所生。谤论因言所起。顺正教导二论是言论起所因善缘。此二何别。景云。前据派立法门道理。名顺正论。后正对机教导令学。又顺正论为引近机。教导论者成于久学。基云。顺正论是戒学善缘。教导论是定惠善缘。最后二论应修习者顺正理故。中间二论应远离者。勿耽恶事及起恶言而兴论故。为欲断除兴言亦尔。亦则是彼修习摄。初二种论应分别者。性通善恶应修断故。论处所有六于王家者。有德国王平均识达。于彼可论。翻此不能。执理家者。平均识达善断事家。大众中者。众有平均识达者。余三可解。论所依中有三。初标十种。次随别释。后问答辨十种次第。别释有二。一所成二能成。所成立义有二自性差别等者。此中宗等名为能立自性差别为所立者。自世亲前宗名能成。从陈那后宗名所成。迈法师云。理实宗亦能立。就立中能所不分物情无寄。故陈那后宗名所立。基公解云。此有三重。一云宗言所成立义名为所立。故此所立而有义言。其宗能诠之言及因等言义皆名能立。其宗之言因喻成故虽亦所立。此下文说为先显示自所爱乐宗义故亦所立非定所立。能成义故犹如于因喻能成故但名能立。所诠义决定唯是所立。独名所成。二云诸法总聚自性差别若教若理俱是所立。此俱名义随应有故。总中一分对敌所申。若言若义自性差别俱名为宗则名能立。虽别宗亦是所立能立总故得能立名。故陈那等宗名所立。与瑜伽等理不相违。瑜伽等说宗非一向唯能立故。三云自性差别合所依义名为所立。能依合宗说为能立。总立别故。非此总宗定唯能立。对敌合申因喻成故亦是所立。由非定所立故得能立名。陈那但以共许因喻成他未许。成他未许者唯是合宗。为所立。自性差别但是宗依。所望义殊不相违故。能成立中文有其二。初标列八门。后随别释。第三引喻者总也。同类异类者别也。于总说法别引于一同品异为二喻故。对法十六中以因总辨而不别开。于喻之中亦唯申总。但以能成有八数不可乖。于成义中更加合结。此论以合结不离因喻故不别开。彼以成义增明。故别离立。不相违也。陈那以合结不离于喻能立除之。对法以合义重增故别离为能立。引喻总别增减亦然。又云立论者现量等二。疏有悟他古名能立。立敌之者亲唯自悟。故陈那等不为能立。不相违也。立宗中。各别摄受自品所许者。此是总文也。摄受者是自意乐义。品是宗义。故显扬第十一云自宗所许。此中意说依二所立。立论各别。随自意乐自宗所许故说名宗。此中三释。一云以言对理。取依义别诠名为各别自宗所许。二以别对总。取依总之别言及义二名自所许。三以合对离。取能依不相离性合以为自宗所许。立宗依离义以为所立。故此文总。或摄受论宗者。依自所摄宗对异师敌而立自宗。不尔便有相符极成。若自辨才。由自辨才立他宗义。随自意乐不顾论宗。唯此二种是正所宗。若遍所许。若自同宗。若承傍义准非别摄受随自乐故非真宗。立已成故非本成故。立此宗时。若轻蔑他若从他闻。若自觉悟真实而申宗趣。此三名立宗因缘。或成自宗或破他宗。二句泛举一切立宗之意不过此故。或制伏他释上成立自宗。或摧屈于他释上破他宗。成自破他皆为悲愍故。后三句释前二意故。后十句分为三类。初二句是立宗体。次三句是立宗因缘。后五句立宗意。辨因者谓为成熟所立宗义者。是别因。如说所作性故证声无常等。依所引喻同类异类等者。是通因。通能成立向前宗义。故举喻等六种道理助所作性因义成宗。引喻者乃至比况言论者。如立声无常因云所作性。欲令敌论于因生信。后举瓶等世间共许易了之法。以比况之令因得立。故云诸所作者皆是无常犹如瓶等。故所引喻为因所依。此文是总。下举同类异类别明二喻。相状相似者。如见现牛犎角等相似过去牛自体相似者。如彼青叶色以青为体后见青衣亦以青为体等。故言相似。三四可解。因果相似者。善因乐果恶因苦果。能成所成展转相似。迈云。自世亲前则以瓶等物体为喻。无常同声故名为同类。从陈那后瓶之与声既全殊。况亦四尘一尘何成同品。故瓶无常与声无常义有均等。故名同品。现量文有三。一标二释三问答辨。相似生者乃至已生已等生若生若起等者。三藏两释。一云过去名已生。现在已等生。未来名为若生若起。一云过去已生则名若生。现在已等生亦复名若起。景云。以欲界根对自界尘。同在一界故言相似。色界根对色界境亦尔。言已生者。据根及境有用时说。言已等生者与识同起。若生者中有。若起者生有。亦可若生者时生。若起时依前已生等明其根境相似义。故言相似。泰云。已生上地故云已生。取于同分彼此相似生故已等生。若中有生。若生有起。基云。于过去世异熟增上果名已生。等流果名已等生。等是相似义故。住现在生名若生。住未来名若起。覆障所碍谓黑闇等者。此有三种。一黑暗谓色暗。二无明暗痴故迷境。三不澄清色暗谓壁障等。若琉璃等名澄清色则非覆障。虽隔可见。或色相殊胜者。景云。如见第一女色其心惑乱不分明。基云。日光威势眼见不睹色相胜故。或复相似者。如豆在豆聚心生疑。或内所作者。则下所明如目眩等。三时极远。如初帙中解。今勘彼第三卷。但明二种。略不论时极远也。非已思应思现量者。已思应思多是比量。或非量摄。今非此二故名现量。才取便成取所依境者乃至其病若愈名为已思等。景云。四尘实法病人四识。才取则得成境。非已思应思故是量。药有除病功能。病人意识思量。此药今疗我疾已愈未愈。是其比量。基云。其师能依止谓药威势此非现量。威势所依色香味触。任运才取。便是所威势之所依止。此为现境。能取之者名为现量。言药之所有大势威德病若未愈名为应思等者。此药功能病未差未常应思虑。其病若愈名为已思思已息故。此应思已思二作用境非现境体。能缘彼思亦非现量。亦返显前说才取便成取所依境。能缘彼心是名现量。此中建立境界取所依境非已思惟非应思惟等者。谓外实地等为定境本质者。是建立境界取所依境。建立定心影像境故。此现境体能取之心说名现量。地等诸界贯前方便。解若未成名应思惟等非现境体。能取彼心非定现量。返显建立境界取所依境名为现境。数错乱谓医眩者于一月处见多月像者。此中景释。眼根识同取多月。以是错乱故非现量。是故五根五识有量非量。不得皆是现量所摄。今解眼识及同缘意识俱取一月而不明了。故后寻求意识错乱取多月。眼识等虽不明了而实缘一。是故五识但是现量。此中非不现见等三种名现量者。入正理说。此中现量谓无分明别。若有正智于色等义离名种等所有分别现现别转。故名现量。诸部不同。此论与因明亦别。观此文说。世间亦有清净现量。故净定心亦现量摄。非要约境体。五俱意等名现量体。解比量中。执持自相比知道俗者。执持衣体等相比知是道。持冠冕等比知是俗。现见彼自体故比类彼物不现见体者。如现见一象比类余象不现见者。如以现在比类过去者。如见彼人现在修善比知过去已曾修善。或以过去比类未来者。既知现修善人过去修善。则以此人过去曾比知来生还能修善。正教中不可记法寻求记别者。如俱舍等云于十四不可记法寻求记别谓为可记或安立记者。初记自体后记差别。初总记有后曲别示。如执一切乐受皆贪所随眠等者。依增随眠虽别如是。非三随眠互不随增。故执唯尔名违法相。又离漏三受非三所增。若执皆增便违法相。或于有相法中无差别相立者差别等者。景云。有为名有相法。有为齐四故名无差别。而强安立一分有四相。一分无四相差别之义。有差别相立无差别者。有为无为其性差别立无差别。下指事云。如于有为无差别相于无为中亦建立者。如彼有为有生住灭无差别相。于无为中亦复建立。言于无为法无差别相于有为法复立者。于无为中无生住灭。于有为中亦复建立。备云。于无为法无差别相者。可言于无为法有差别。勘于草本文亦如此。将问三藏。三藏云应错。问答辨中一不决定故二同所成故者下。此第二复次释立同类所以。此言意显因于宗过名为不成。于同异喻过名为不定。于宗喻过名曰相违。不决定故者则六不定也。因于同异喻相违故不能决定成其宗义。同所成者则四不成四相违也。本立共因拟成宗果。因既带似理须更成。若更成之与宗无别。故名同所成也。似同异喻亦在此摄。不相违中决定故者。真因真喻定成宗故异所成者。则真因喻无诸过失。体能成故异于所成。其相违者则似因似喻及似现比不能为量。不相违则真因等及真现比能为量体闻思惠等缘至教智。论庄严中分二。初明五种庄严论者德圆满故。复明二十七种称赞功德。若具此者名称赞功德。言已善已说已明者。景师释云。已善者释前爱乐。已说者释前赞诵受持听闻思惟。已明者释前纯熟修行。基师云。读诵受持名已善。听闻名已说。曾听闻故堪为他说。思惟纯熟名已明。今解读诵受持名已善。听闻思惟名已说。纯熟等名已明也。义善者谓引发胜生定胜者。世善能引增上生道。世善能引决定胜道。多众者谓大施会众。杂众者谓八部众。大众者谓国王王子众。执众者谓执理众则断事众谛众者谓诸实语众。或诸圣众已见谛者。善众者谓沙门众或乐法义。多杂二众论六处所中合名大众。大众者则彼王家。执众者则执理家。谛众者则彼贤哲者。善众者则彼善解义及乐法义者也。而不嚵速者。他正语时中路言名嚵。不徐中理名速。论堕负中非义十种。基公释云。无义者无义理。违义者违正道理者。损理者损二谛理。与所成等者能立带似。应可成立。非真理故则前问答中同所成故也。成立能成者以因成因以喻成喻。隽法师云。非义虽十总判为二。一者本句则前五种。二者释句则后五种。后五种句如次释前五故。第四彼声明处有二。初长行及欲开列六门。二依门解释。法施设建立谓名身句身文身等者。出声明体。及五德等者。由彼声体具五德故方成声论。胜能诠声。声论者说。谓名句文体明则是声。声性是常音响是无常。无常之响显于常声。若知常声名声明。义施设建立者。声明所诠之义。以彼声明依能诠所诠而建立故。又说六种中差别相应义者。诸法同类互得相应体差别故。转义者。如于一法无量义门差别而转。如一色法可见不可见等诸义别转。补特伽罗施设建立谓立男女非男女等者。依此三类立声差别。先俗所传苏漫多声中有此三类。一补卢沙是男声体义。二悉底履是女声体义。三如纳逢(去声)素迦是非男非女声体义。复有稳声。如涅履题势。此之四种各有八转。一一转中皆有一名二名多名。如是合有九十六声。或复建立初中上士声相差别者。若依后俗底彦多声有十八转非世所用。此言三类谓上中下各有三声。如小儿为下士。未有所识不知自他有善有恶。但泛知声。如庸庸之士名中士。唯见他有善恶而不知。广达之士名上士。唯内自省应作而作不应作而不作。此三士声各自二体二体多体三积成九。今言初中上士则三种八转中各有三故。过去过去殊胜等者。近过去名过去。远过去名殊胜。未来亦尔。现在长时名现在。现在刹那名殊胜。处所根栽施设建立者。如树根栽树之根本。故声根本名曰根栽。则是字也。出声处所名为处所。出声所故本声明也。谓劫初起。梵王创造一百万颂声明。后命惠减。帝释复略为十万颂。次有迦单设罗仙略为一万二千颂。次有波腻尼仙略为八千颂。此上四论总名处所。今现行者唯有后二。前之二论并已灭没。字体根栽声明论有三百颂。波腻尼仙所造略成声明略本颂。后有八界论有八百颂。名为因缘。又有闻释迦论一千五百颂。又有温那地论二千五百颂。此五声明并名根栽。能与根本处所声明为生智解所依本故。然护法菩萨造二万五千颂名杂宝声明论。西方以为声明究竟之极论盛行于世也。相续者是声明中合声合字法为一器。是第一分。名号者。劫初时梵王于一一法皆立千名。帝释后减为百名又减为十名。后又减为三名。总为一品。是第二名号品名号分。总略者。是声明中根本略要。彼益者。是次中略令物生解名为彼益。宣说者是广宣说。谓略中广。是后三品则后三名。上来五分则是五品。是本声明之分品故。合名所处。若界颂者。谓字体三百颂名界。波腻尼仙所造。声明一千颂名略本颂。则此颂也。等者。谓八百颂八界论字因缘。并千五百颂闻释迦论及二千五百颂温那地论。故名为等。第五工业明处中。生成工业者。谓养六畜成资生故。教生修成礼义防邪工业者。谓织绣等。此方女工龟兹西多男作。故存本音名为防邪。男声呼之。和合工业者能知斗讼等。成熟工业者。谓成熟饮食</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 