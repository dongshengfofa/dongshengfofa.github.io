<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论记卷第一(末)</p>
<p>又解。是不正义。以别说故。虽说空一显色是空界色。然别有体　正理不破。前解为胜　若依法蕴足论第十卷。二十种色外。更说有空一显色。相杂红．紫．碧．绿．皂．褐。及余所有眼根所见　解云。空一显色广如前释　红是赤摄。紫。碧青收。或碧是青．白。绿是黄色。或是青．黄．皂．是青色。褐色不定。随其所应青．黄等摄。此等诸色随其所应。余色相杂。更立异名。据本正色皆青等摄</p>
<p>此中正者至故今不释者。随难别解。如文可知</p>
<p>或有色处至影光明闇者。此下明四句。此即初句　问影．光．明．闇。自体虚疏。无有形段。触非极碍。唯生显智。理在不疑。青．黄．赤．白。必与形俱。如何唯显初句摄耶　解云。理实无有离形青等。而言青等有显无形。据生显智偏强胜说。如新染绢。虽亦有形。以显新生。生显智强故初句摄。此文应言青等一分。以显。形力齐生智等者俱句摄故。而不说者略而不论　又解四洲空中所见显色。青．黄．赤．白唯显无形　或可。天中青．黄．赤．白四种宝地。如光明等有显无形。故初句摄。若作此解。形俱显色及显新生。皆俱句摄　若依识身十一．婆娑十三．正理三十四。第一句中更加空一显色。此非正义以别说故　或是正义。空一显色。若据本色青等色摄。若据末色明色所摄。并如前解　然别说者。为显差别　若依正理三十四有一说。第一句中唯说影．光．明．闇。此师意说。青．黄．赤．白无有离形。俱句所摄非初句收。此即意别　又解。此非正义。诸论皆说青．黄．赤．白。初句摄故　又解。是正义。影．光．明．闇．决定无形。是故别说。青等不定。若别新生即初句摄。若形俱起即俱句收。故不别说　或可。青等有离形者。有附形者。不定不说</p>
<p>或有色处至身表业性者。此即第二句。虽有形处必亦有显。言无显者。据生形智偏强胜说。如新裁制绢白等物。虽亦有显。形色新生生形智胜故。第二句摄。长等一分身表业性。即是新生身表相显。此中偏说。以实亦通新裁绢等　又解。长等一分。即是一切形新生者如身表业性。此即别指事　若作此两解。无别新生显．形俱者。皆俱句摄　又解。即身表业名长等一分。业性暂起生形智胜故偏说表。不通余形。故婆沙一百二十二云。形可了知非显者。谓身表色。若作此解。显．形俱色。及新裁制者皆俱句摄。若依婆沙七十五有一说。不立第二句。此非正义。诸论皆说身表业色第二句故　或于正义理亦无违。不立第二句者。以身表边必有显故。俱句所摄。以青等色有离形者故初句摄。此即意别</p>
<p>或有色处至谓所余色者。此即第三句。显．形平等无别新生。生智力齐皆俱句摄　所余色者。即余十二种色。故婆沙云。或有显。形故可知。谓余十二种色。谓长．短．方．圆．正．不正．高．下．云．烟．尘．雾(已上论文)　此第三句亦应言青等一分长等一分。而不说者。略而不论　或可。影显　或余色言已表一分　又解。于此聚中有显形者。皆俱句摄。若显离形是第一句。虽身表边亦有显色。然别立为第二句者。业性暂起生形智胜故别说之。若依正理三十四。有一说意。第三句中十六种。除影．光．明．闇。此师意说。无有离形青．黄．赤．白故青等四俱句所摄。非初句收。虽身表处亦有显色。而别立为第二句者。如前释通。此即意别　又解。此非正义。诸论皆说青．黄．赤．白初句摄故　或于正义亦不相违。且据青等有形者说．以实。青等一分亦初句摄　若依杂心。立壁画等为第三句。此非正义。正理论意。不许壁画有别实形。夫形色者。触忆长等。触画不忆。明非有形　或是正义。正理论说画无形者。据轻薄色触不忆形。杂心言有据重色说。触可忆形。各据一义理并无违</p>
<p>有余师说至有长等故者。叙异说。唯光．明色其体清妙。以散空中无形状故。唯生显智。现见世间青．黄．赤．白．影．闇色处。其相稍粗形状可了。有长等故。此非正义。诸论皆说影．闇色等初句摄故。若依婆沙七十五有一说。空界色为第四句。此非正义。诸论皆说显色摄故　若依正理三十四有一说．意．香．味．触．及无表色为第四句。故彼论云。或有色聚俱非可知如香．味等及无表聚。正理论意约六境说。然不说声以非恒故　或等中摄。此于正义亦不相违　若依识身十一意。说五根．四境．及无表色为第四句。故彼论云。无显无形者。谓若诸色无显无形　识身论意据十一种色四句分别。此于正义亦不相违</p>
<p>如何一事具有显形者。外难。外难。不解意谓。一色具有显。形二体。便一极微有二分过。故为征问。如何一极微事。具有显．形二体说为俱句　此难前师　或难后师　或通难二</p>
<p>由于此中至非有境义者。通难。由于此色聚中显．形二种俱可知故。此俱句中言有显．形者。是有形．显二智义。由生显形二智。表有显．形二色。非。言一体亦显．亦形。故言非有境义　此述毗婆沙师解</p>
<p>若尔身表中亦应有显智者。论主难破毗婆沙师　若彼聚中能生二智。即谓彼聚有显有形。身表业色既必显俱。亦应有显智。不应唯形无显句摄</p>
<p>已说色处当说声处者。结前生后</p>
<p>声有八种至差别成八者。此下别解。所闻名声</p>
<p>差别有八。一有执受大种为因有情名可意声。二有执受大种为因有情名不可意声。三有执受大种为因非有情名可意声。四有执受大种为因非有情名不可意声　无执受大种为因声亦有四种。准此应释　故婆沙十三云。声处有八种。谓执受大种为因声。非执受大种因声。此各有二。谓有情名声。非有情名声。此复各有可意．不可意别。故成八种　问无执受中。如何得有有情名声　答如入阿毗达磨论第一云。声有二种。谓有执受。及无执受。大种为因有差别故　随自体者名有执受。是有觉受义。与此相违名无执受　前所生者名有执受大种为因。谓手．语等声　后所生者名无执受大种为因。谓风．林．河等声　此有情名非有情名差别为四。谓前声中语声名有情名声。余声名非有情名声。后声中化语声名有情名声。余声名非有情名声　此复可意及不可意差别成八　彼论既说后无执受声中。化语声是有情名声明知无执受中得有有情名声　问化语有名。为成就不　解云。成就。故此论第五卷云。又名身等。有情数摄。能说者成。非所显义　问化语有名。为是业不。解云。是业。故婆沙一百二十二云。问诸化语是业不。有作是说。彼是语业。由心发故　有余师说。彼非语业但名语声。以所化身无执受故。婆沙虽无评文。且以前师为正。不言有余师故</p>
<p>问化语是业。为成就不　解云。成就。故婆沙一百三十二云。有成就欲界系所造色。亦色界系所造色。谓生欲界得色界善心。若生色界作欲界化发欲界语　以此准知。成就化语。若言婆沙据即质化故言成就。若离质化则不成就者。捡寻婆沙上下论文但言成就化语。无有不成化语之文。若言化语通成．不成。婆沙应言若即质化语成就。若离质化语不成就。彼论既无此说。故知定成化语　问如箫笛等。亦是无执受大种因声。同化语声。为有名不。及是业不。复成就不　解云。无名。故此论云。有情名声谓语表业　此非语业故无有名。有歌曲等似名。非真。如镜中火似真火。而非真火　亦非是业。故婆沙一百二十二云。问箫笛等声。是语业不。答．彼非语业但是语声。由风气等所引发故(已上论文)既非有名亦非是业。故不成就　问如化四境。非名非业。如何说成。解云。由心力能亲发化故。可说成就。箫笛等声即不如是。故不成就　又解。化语无有实名。论言化语是有情名声者。似有情名。非实有情名。如镜中火似真火。而非真火　既非实名。亦非成就</p>
<p>化语非业　婆沙解。化语是业．非业。既无评家。且以后师为正　又此论业品亦同婆沙后师。故业品云。散依等流性。有受。异大生　解表大种同散无表。用执受大种造。化语既不用执受大种造。明知非业　化语虽非是业。而得名语　由心力能亲发起故。可言成就　箫．笛等声虽名为语。非亲发起。故不成就。若作前解。释后证言同散无表者。据非化语业。若据化语业。即用无执受大种为因　上来虽解化语真似两说。于无执受皆具四声　又解。由门异故成八种声。谓有执受。无执受因声。有情名声．非有情名声。各有可意。不可意。总成八种　问执受．不执受因声。与有情非有情名声。相对何别　解云。应作四句。有是执受因声非有情名声。谓手等声　有是有情名声非执受因声谓化语声有是执受因声亦是有情名声。谓语表业声　有非执受因声亦非有情名声。谓风林等声　问执受不执受因声与可意不可意声相对何别　解云。应作四句。有是执受因声非可意声。谓内发恶声　有是可意声非执受因声。谓外发好声　有是执受因声亦是可意声。谓内出好声　有非执受因声亦非可意声。谓外发恶声　问有情非有情名声。与可意不可意声何别　解云。应作四句。有是有情名声非可意声。谓语出恶声</p>
<p>有是可意声非有情名声。谓外出好声。而无有名　有是有情名声亦是可意声。谓语出好声　有非有情名声亦非可意声。谓外出恶声。而无有名　若依婆沙十三。有一师更说。有有情数。非有情数大种因声　故故彼论云。有作是说。执受大种因声。非执受大种因声。各有可意不可意别　有情数大种因声。非有情数大种因声。亦各有可意．不可意别。故成八种　正理八声亦同此说　问此论执受．不执受因声。与婆沙有情数。非有情数因声。何别　解云。但是执受因声定是有情数因声　有是有情数因声非是执受因声。谓化语声　但是非有情数因声。定是非执受因声。有是非执受因声而非是非有情数因声。谓化语声　问此论有情名。非有情名声。与婆沙有情数。非有情数因声。何别　解云。但是有情名声。定是有情数因声。有是有情数因声。而非是有情名声。谓手等声　但是非有情数因声。定是非有情名声。有是非有情名声。而非是非有情数因声谓手等声　问此论可意。不可意声。与婆沙有情数非有情数因声。何别</p>
<p>解云。应作四句。有是有情数因声非可意声。谓语出恶声　有是可意声非有情数因声。谓外非情出好声　有是有情数因声亦是可意声。谓语出好声　有非有情数因声亦非可意声。谓外非情出恶声</p>
<p>执受大种至非有情名者。此即别释。如文可知</p>
<p>问此论言有情名声谓语表业者。何故正理第一云。此语表业复有二种。谓依名起。及不待名起　依名起者复有二种。一者有记。二者无记　不待名者二种亦然</p>
<p>准彼论文。有语表业非与名合。如何乃言有情名声谓语表业　解云。但言有情名声是语表业。非言一切语表业。皆是有情名。如有语表无名合者。即是非有情名声。依名起者谓有诠表。不待名起者谓嗔笑等声。故不相违　又问语皆业不。解云。口内者是语亦业。出口者是语非业　故正理六十解发语风中云。此居口内名语亦业。流出外时但名为语　又以此文亦可证有离质声也</p>
<p>有说有声至合所生声者。此叙杂心论师义。许内．外两具四大。合生一声。名因俱声</p>
<p>如不许一至声亦应尔者。论主破。如色中不许一显色。极微。二四大造。声中亦应不许一声．二四大造。若二四大同造一声。同得一果。应二四大展转相望为俱有因。成过失故。理非二大同得一果为俱有因　复有别过。此声为情非情。若言是情。有外大造。若言非情有内大造　有解。据缘说俱。然声各别。此解不然。若作斯解破即不成准破故知彼计俱声</p>
<p>已说声处至苦淡别故者。此别明味　所尝名味。如文可知</p>
<p>已说味处至及平等香者。此别解香　所嗅名香。婆沙十三亦说四香。与此论同。于四香中。好．恶二类摄香总尽。于二类中有等。不等　正理解等．不等香有两解。第一师云。增益损减依身别故(解云。等谓平等。香力均平增益依身。不等谓太强成损。太弱无益。损减依身于好恶香中有增损者名等不等　余者即是无益无损)　第二解云。有说微弱．增盛异故(解云。微劣是等。增盛名不等)正理解本论三香亦有两解。第一解云若能长养诸根大种名好香。与此相违名恶香。无前二用名平等香。入阿毗达磨亦同此解(解云从是恶香。但能长养诸根大种亦名好香。纵是好香。若能损减诸根大种亦名恶香。此师意说但能长养名好香。但能损减名恶香。无长养损减者名平等香)　第二解云。或诸福业增上所生名为好香。若诸罪业增上所生名为恶香。唯四大种势力所生名平等香。此师约胜．劣．处中以解　又五事论云诸悦意者说名好香。不悦意者说名恶香。顺舍受处者名平等香　解云。约情说故名好．恶等香。论体无记。此与正理第二解义亦无违　问四香．三香各有两解。如何相摄</p>
<p>解云正理四香中第一解与三香中第一解相摄。增益义当长养。损减义当非长养。无益无损义当平等　三香中好香摄四香中等香　三香中恶香摄四香中不等香　三香中平等香摄四香中好．恶二香。以于好．恶二香中。增益者名等香。损减者名不等香。余不能增益．损减者名好香．恶香。此即义当平等香　又解。三香中好香。摄四香中等香全。好．恶香各少分　三香中恶香摄四香中不等香全好。恶．香各少分　三香中平等香。摄四香中好．恶二香少分。以四香中好．恶二香摄香总尽。于中离出等．不等香故。三香中等香。摄四香中好．恶香各少分　正理四香中第二解。与三香中第二解相摄　增盛义当罪福业生。体既增盛故知业感　微劣义当唯大种生。体既微劣故知非亲业感。唯大种生　以此微劣．增盛二香摄好．恶。尽。故说三香摄四香尽　又解。三香中。若福业增上所生名好香。即摄四香中好香全．不等香中少分。三香中。若罪业增上所生名恶香。即摄四香中恶香全．不等香中少分。三香中。若四大势力所生香名平等香。即摄四香中等香。以当微劣故。所以四香中别说不等香者。于好．恶香中。有增盛者别立。如沈．麝等。是好香中不等香。如葱．韭等。是恶香中不等香故　三香中好．恶二香。各摄四香中不等香少分</p>
<p>已说香处至同修勇进乐者。此下别解触　所触名触。即十一种　虽根对境实不相触。无间生时。根是识依假说能触。触非识依不说彼触能触身根。但名所触。触与身根极相邻近故得触名。香．味二种虽亦至根。非如彼境故不名触　问一切四大。皆发身识不　答异说不同。故婆沙一百二十七云。问缘五色根所依大种发身识不。有说不发。如五色根。不可触故。不发身识。所依大种理亦应然　问若尔何故。说为身识所识。答依法性说身识所识。未来世中身识境故。然无现在发身识义　有说。除身根所依大种。皆能发身识。以身根所依极邻近。故不能发身识。然他身识所缘境故。亦得名为身识所识(虽有两解然无评文)　滑等四种显别有体。不同经部故各言性　冷．饥．渴三。是心所中欲之异名。非正目触言触是欲。从果标名。故不言性　法蕴第十亦同此论。然婆沙十三。七所造触皆有性字。言性者据体性说。一切诸法皆有性故。不言性者显从果立名。或略不说　若依经部。触中。但有四大种无别所造触　问涩．滑．轻．重．各相对立。何故对冷不说燸耶　解云暖即火大故不别立。难云冷即水大应不别立。解云。水是湿性不应名冷　问七所造触。何大偏增相望有异。答如婆沙一百二十七云。不由大种偏增故。滑乃至渴。但由大种性类差别。有生滑果。乃至。有生渴果</p>
<p>有余师言。水．火增故滑。地．风增故涩。火．风增故轻。地．水增故重。水．风增故冷。风增故饥。谓风增故击动食消。引饥触生．便发食欲。火增故渴。谓火增故煎迫饮消。引渴触生便发饮欲(然无评家。正理同后师)问闷．力．劣等。何触所收。答正理第一云。闷不离滑。力即涩．重。劣在轻．耎。轻性中摄。如是其余所触种类。随其所应十一中摄(已上论文)　四大指同下解　释滑等四如文可知　冷．饥．渴三相隐难知。若不约果以明其体难显。谓暖欲因名冷。食欲因名饥。饮欲因名渴。冷．饥．渴三是欲异名。因触生欲。触是因．欲是果。此三皆于触因之上立欲果之名。作如是说。故入阿毗达磨云。由此所逼。暖欲因名冷。食欲因名饥。饮欲因名渴。此皆于因立果名故　引颂证于因立果名。佛出世非乐。能生乐故称佛为乐。因立果名。余准此释　问火大热触亦生冷欲。何不以欲标名。解云。火大是强当体立称。冷触昧劣故从果立名</p>
<p>于色界中至传说如此者。约界分别。色界不资段食故无饥．渴。余皆有。彼界衣服。一一别住即不可称。多衣积聚方可称故。此显有重　凉风触身能为饶益。表有冷触　经部色界无冷。论主意明经部不信有冷。故云传说　若依婆沙一百二十七云。有说。色界衣虽不可称。而余物可称　有说。彼界一一衣虽不可称。多衣积集即可称。如细缕．轻毛积集便重(然无评家。此论同后师)　问五境之中。何故色．味二种。当体立名　声．香．触．三约因等辨。如声中执受。不执受．大种因声。此是约因。有情名．非有情名声。此是约用。由声显故。可意．不可意声。此是约果。因声生故</p>
<p>或约情说。如香中好．恶等香此是约情</p>
<p>或据相形。或据胜劣。如触中四大涩．滑．轻．重．据体。后三约果。或皆约体　解云。色．味相显故约体明。声．香相隐故约因等辨。触通隐显故约体约果　又解。离中知内色相显了当相立名。声相稍隐约因等辨。合中知内。味相显了当相立名。香相难知约情以辨。触通隐显故约体说八。约果说三。以实而言。色等五境皆有执受．不执受为因。有情数．非有情数大种为因。可意．不可意好．恶．平等。此论不具说者。略而不论。或可影显。广如正理．法蕴．品类．五事．入阿毗达磨论说。若作句数皆准声应知</p>
<p>此中已说至十一触起者。此下第二明生识总别　如文可知　身识极多缘触。两说不同后说为正。故婆沙一百二十七云。问十一触中极多缘。几发生身识。有作是说。一一别缘发生身识。十一种相。用增故　有余师言。极多缘五发生身识。谓四大种．滑等随一　复有说者总缘十一亦生身识问答(云云)　如是说者。缘十一事亦生身识。如缘色处二十种事亦生眼识。此亦应尔　旧婆沙触中生识总别。文少杂乱。良由旧论。时属火焚遗文杂乱。不引会释。今所引者。并是新婆沙。既有正文无劳致惑</p>
<p>若尔五识至非自相境者。难　经言五识取自相境。既能总缘应非自相</p>
<p>约处自相至斯有何失者。通　处谓色处等。事谓色处等中别事。约处自相许五识取自相境。不能取他处境名取自相。非缘别事名取自相</p>
<p>今应思择至何识先起者。问二根同处两境俱来。身．舌二识何识先起</p>
<p>随境强盛至令相续故者。答　随境强盛彼识先生。两境均平舌识先起。贪味增故名为食欲。由有食欲方能进食。由进食已身识相续。由贪食味故舌识先生　问身．鼻同处两境俱至。何识先生。眼．耳虽别境。若俱至何识先生。于此文中何故不说。解云。味．触有时偏增。有时均等故此别明。香．触虽不相离。香胜触劣鼻识先生。故此不明　或可。影显。应准身舌　色．声两种离中知故此中不说　或可。准知。强者先生。境若均平眼识先起。色相显故眼用速故</p>
<p>已说根境至今次当说者。此下第三释无表。就中一明无表相。二明能造大。此即第一明无表相。结前问起</p>
<p>颂曰至由此说无表者。初句出无表位。随流出无表相。净不净出无表体。第三句简法。第四句结名</p>
<p>论曰至谓此余心者。以三性心望善恶无表。明乱不乱。若异性相望名乱。以异性故。若同性相望名不乱。以同性故。谓此善无表。余不善。无记名为乱心。即以自善心名不乱。谓此不善无表。余善．无记名为乱心。即以自不善心名不乱。是即善．不善心通乱．不乱。无记唯名乱。自无无表故</p>
<p>若依正理。不善．无记名乱心。善心名不乱。释稍不同</p>
<p>无心者至及灭尽定者。所以不言无想异熟者。以于彼位无表不行。生色界故无散无表。以无心故无定无表。故无心言不摄于彼</p>
<p>等言显示不乱有心者。乱心等。等取不乱心。无心等。等取有心。随其所应无表。于此四位中行　问何故。颂文别标乱心。无心。不言不乱．有心　解云。无表于乱心。无心位中行。显彼希奇。于不乱．有心位行。非显希奇。故标乱心。无心不言不乱．有心　又解。若言不乱。有心。还应有难。必有一难。此不须通　正理破云。又谓等言通无心者。此言无用。前已摄故。乱心等言已摄一切余有心位。第二等言。复何所摄。经主应思。或谓后等摄不乱心前无用者。此不应然。无容摄故。何容后等摄不乱心。遮言。理于相似处起。乘无起等。理不及余。故非全摄或可。乱心言成无用(解云。或二位三位足摄心尽。何须四耶。若言乱心等。等取不乱心及无心。三位即摄心皆尽。何须有心。若言无心等。等取不乱心。此即非相似处起。不可等彼。若言无心等。等有心。二位亦摄心尽。即乱心无用)　安惠菩萨。俱舍释中。救云。众贤论师。不得世亲阿阇梨意。辄弹等字。乱心．不乱心。此是散位一对。无心．有心。此是定位一对。乱心等等取不乱心。散自相似。无心等等取有心。定自相似。故此等言通于两处。显颂巧善</p>
<p>相似相续说名随流者。相似谓与表业及心性相似　或可。前后相似　相续。谓前后相续　或相似名随。相续名流　正理破言。非初刹那可名相续。勿有太过之失。是故决定初念无表。不入所说相中　又相续者。是假非实。无表非实失对法宗　又定所发。乱．无心位不随流故。应非无表。若言不乱．有心位中此随流故。无斯过者。净不净表业应有无表相　俱舍师救云。言相续者。或以前续后如初无表。或以后续前如后无表。或续前续后如中间无表。故初及后皆名相续。设有无表唯一刹那。相续类故亦名相续。如乳如新。故入阿毗达磨云。亦有无表唯一刹那。依总种类故说相续(已上论文)　此无表体即名相续。前后实体而相续也。谁言是假　又定无表。虽复非遍四位中行。名无表者。四位之言随应而说。非言无表皆遍四位。如定俱无表。有心位行。不善无表。乱．不乱心位行。若散善无表。通四位行。汝立无心亦为一位。定俱无表岂得行耶。表业为难亦为非理。期心一发任运相续。彼位中行是无表相。表虽心发。心断则无而非任运。故不成例</p>
<p>善与不善名净不净者。为遮余计无记无表。故辨其性唯善不善。言善简净中无记。言不善简不净中有覆无记</p>
<p>为简诸得至五种因故者。简得。得虽相似相续通四位行。而非大所造故非无表。此宗。造是因义能生所造果故。简异觉天等。彼言。造是成义。施设义。即以此大成所造故。即以此大施设所造故</p>
<p>显立名因至名为无表者。释第四句　显立无表名之因缘。故言由此　表．无表二。虽同色业为性。表能表示心等令他了知。无表不能表示心等令他了知。故名无表。论主不信如是无表。别有体相。故言此是师宗所说。略说表业所生善．不善色．及定所生善色。名为无表</p>
<p>既言无表至大种云何者。此下第二明能造大。就中。一明实四大。二对假显实。此即明实四大。牒前问起</p>
<p>颂曰至坚湿暖动性者。上半颂举数列名。第三句辨业。第四句显体</p>
<p>论曰至大事用故者。持义名界。一能持大种自相不改。二能持所造色相续　言大种者。一切余所造色．所依性故。余色所依．是能生义。此即释种　问四大在造色何处。而言为所依性耶。答如婆沙一百二十七云。有说在下为因。所依法应尔故　问若尔于逼近色可说能造。于隔远者云何造耶。答不说一聚所有大种都在其下。造诸造色。但说一树分分皆有大种在下。造色在上　有作是说。相杂而住。大种在外。造色在中　问若尔。应断截时。见有孔隙犹如断藕。答虽有孔隙而不可见。以诸大种非有见故。所见孔隙是造色故(已上论文)　三义释大。一约体宽名大。一一所造各有四大。二约相名大。如大地．大山地增盛。大江．大海水增盛。炎炉．猛焰火增盛。黑风．团风风增盛。三约用名大。如火．水．风灾。如其次第能坏初．二．三定。地能任持世界。故用大也　若依正理释大种云。虚空虽大不名种。余有为法虽是种而非大。唯此四种具两义故名为大种。婆沙等论亦同正理。即大名种故名大种。持业释也　此四大种能成何业者。问</p>
<p>如其次第至或复流引者。答　增盛．如种生芽此据上下。流引．如油渧水此即据傍</p>
<p>风业稍隐故别解也</p>
<p>业用既尔自性云何者。问性</p>
<p>如其次第至故亦言轻者。答自性可知　动性稍隐。是故别解。理实。有为．皆刹那灭。无容从此转至余方。而言相续至余方者。据相续运转至余方。由风动故说色往来。若无此风即无运转　引论及经证此风界动为自性　言轻等者。轻是所造触。风界体性与轻相似。故言轻等　风体是动。而言轻者。以风．动性。微细难知故。约轻相以显动性　业。谓所作业。果即是其轻。八转声中第二声也。以业显体。即是以果显因之义。故正理云。轻为风者。举果显因。是风果故　问火．风增故轻。何故但言风为轻因。解云。风遍为轻因。火即不遍如柳絮等飘举轻性。火即非增。故别举轻偏显风界。地等相显非举果明　言八转声者。一体。谓直诠法体。二业。谓所作事业。三具。谓作者作具。四为。谓所为也。五从。谓所从也。六属。谓所属也。七依谓所依也。八呼谓呼彼也。依声明法凡唤诸法。随其所应有八转声</p>
<p>云何地等地等界别者。此下第二对假显实。云何假地等。与实地等界别。此即问起</p>
<p>颂曰至风即界亦尔者颂答</p>
<p>论曰至表示风故者。就长行中。一释颂。二释色义。此即初文。地谓显．形色处为体。世人相示皆指形．显。故佛随世约显与形立地名想。水火亦尔　唯有风界即名为风。以世计动风体故。此是异说　亦言显．形。通表示风。此是正说　问假地．水．火．风皆以色．香．味．触为体。何故偏言形．显　解云。偏言色者从多分说谓世多于地．水．火．风以显．形色而相指示。非多于彼地．水．火．风。以香．味．触而相指示　又解。色遍．胜故。谓世虽说我今嗅地。而不多说嗅水．火．风。世虽亦言我今尝水。而不多说尝地．风．火。虽亦言触地．水．火。风即地等界故。故虽假地等皆有香．味．触。而形与显。通能表示地．水．火．风遍胜体强。是故偏说</p>
<p>何故　此蕴至说为色耶者。此下第二别解色义。问何故色蕴。始自眼根终于无表。说为色耶</p>
<p>由变坏故至名色取蕴者。答　可变可坏故名为色。引证可知　又婆沙九十七云。问变与坏有何差别。答变者。显示细无常法。坏者。显示粗无常法　复次。变者。显示刹那无常。坏者。显示众同分无常复次。变者。显示内分无常。坏者。显示外分无常　复次。变者。显示有情数无常。坏者。显示非情数无常。如说舍坏仓库等坏</p>
<p>谁能变坏者。问</p>
<p>谓手触故至恼坏如箭中者。答</p>
<p>谓彼色法。由手触故即便变坏。广说乃至。蚊等触。五根及色．声．香．味虽非手等触着。然与彼触同一聚生。若触触时彼便变坏　或可。触彼能造四大令所造色亦变坏。故此变坏即是可为他恼坏义　故法救所集义品之中作如是说。趣求诸五欲境人。常起于希望。彼诸欲境若不遂会。令色变坏。犹如毒箭在身中也　色等五境是所欲故　或能生欲名之为欲　言义品者。此品之中释诸义故　故婆沙四十四云。释迦菩萨为多求王说此颂。广如彼解</p>
<p>色复云何欲所恼坏者。问</p>
<p>欲所扰恼变坏生故者。答　是由欲恼令色变坏生故</p>
<p>有说变碍故名为色者。第二释。色可变有碍。可变谓可变坏故。有碍谓有碍用故</p>
<p>若尔极微至无变碍故者。难</p>
<p>此难不然至变碍义成者。释　五识依缘皆应积集。故无现在独住极微。由恒积集故有变碍。然正理第二有两说。一说同此论　又一说云。有说亦有独住极微。然能变碍而不发识。五识依缘要积集故。如立极微。虽无方分亦无触对。而许极微有碍。有对。有障用故。应知变碍义亦如是</p>
<p>过去未来应不名色者。难　现在众微集变碍义可成。过．未众微散应不名为色</p>
<p>此亦曾当至如所烧薪者。通　过去曾碍。未来生法当碍。诸不生法是彼碍类。如所烧薪</p>
<p>诸无表色应不名色者。又难。五根。五境极微成变碍。可得名为色。无表既非极微成。非变碍故应非色</p>
<p>有释表色至影亦随动者。释无表妨。有二释。此即初解。约随表色释。是杂心论主义。影依树起。树动影动。无表依表生。表色无表色</p>
<p>此释不然至影必随灭者。难　本以变碍解释色名。体无变碍不应名色。又约喻难。影依于树。树灭影随灭。无表依于表。表灭无表不灭。灭既不同。色宁同彼又正理破云。此不应理。随心转色不从表生。应非色故</p>
<p>有释所依至亦得色名者。第二释。此约大种名色</p>
<p>若尔所依至应亦名色者。难　若所依是变碍。能依得色名。所依五根既变碍。能依五识应名色</p>
<p>此难不齐至助生缘故者。此述古师通难。无表亲从大种生。如彼影．光亲依树．宝。可得从大名为色。以诸大种望所造色。作生等五因故是亲也。眼等五识依眼等五根时。则不如是。唯能为作助生增上缘故。以识望根是其疏故。不名为色</p>
<p>此影依树至未为释难者。此显有过　说一切有宗。造色极微各别依止自四大种。而言影．光依树．宝生。且非符顺毗婆沙义。彼宗。影．光．各自依止四大种故。树．宝还是助生增上缘。义将类眼根。义应相似</p>
<p>设许以下纵破　假设许汝影．光依止树．宝。而无表色不同彼影．光依止树．宝。彼宗许所依大种虽灭。而无表色常相续生不随灭故。是故此师未为释难　正理救云。此言意显影等大种。树等大种为所依故。所以者何。影等大种。生．住．变时皆随彼故。此影．光言。意表总聚。非唯显色。如树宝言。是故影等显色极微。依止影等大种而转。影等大种复依树等大种而生。故于此中无不顺过</p>
<p>正理救纵破云。此难不关毗婆沙义。能依所依许俱灭故。无表所依大种若灭。能依无表未尝不灭　初念无表。可与所依大种俱灭。第二念等无表。云何　第二念等。大种若无。其无表色岂得现有　虽此位中非无大种。而彼大种非此所依。非生因故</p>
<p>奇哉如是。善解对法。岂不非唯生因大种。望所造色。能为所依。然更有余四因大种。望所造色许为依故　俱舍师破云。汝言影等大种。树等大种为所依者。何异影等依于树等。树等望彼皆是疏依。并非亲生。等非能造。汝说影等大种。依树等大种。还是违宗。故救非理　又破救纵云。汝意云初念生因大种。望第二念等无表。能为所依。第二念等四因大种。望第二念等同时无表。亦为所依。故说能依．所依俱灭。同树等灭。影等随即灭。言初念大种为生因。第二念大种为依等四因者　岂有别世两具四大共为五因。生一所造。诸论皆说。一切四大。望所造色皆具五因。故婆沙一百三十二云。过去大种。与未来所造色。为几缘　答因．增上。因者五因谓生等五。增上者如前说　又云。过去大种。与现在所造色为几缘。答因．增上。因者五因谓生等五。增上者如前说　又云。现在大种。与未来所造色为几缘。答因．增上。因者五因谓生等五。增上者如前说　准彼论文。初念大种。望第二念所造色具五因。云何乃言但作生因　若转救言初念大种为生因者。即五因皆名生因。以亲能生造色故。第二念四因大种。名依等四因　虽初念大种得具五因。第二念大种即阙生因。还有别世两具四大共造色过。若转救言第二四念因大种者。非是依等四因。即四大种各为一因名为四因。总是依因。故诸论说初念大种。能为生因。现身大种能为依因　若作此救。虽无阙因之过。既言第二念大种为所依为别起大种。为即造身根等大种。为是亲所依。为是疏依。若言即是身根等大种。望无表色但为疏依者。我亦许此同时疏依。非亲所依。无表不由同时依力而得色名。但由初念所依力故。而得色名。由此理故。初念大种为亲所依。可得同彼影．光二种。亲依树．宝故。我约此说所依灭无表不灭。不可说彼疏依。为所依。但应言依。彼说所依言中有过　若言无表。亦望同时疏依得名色者。眼等五根。望眼等识亦是疏依。应眼识等亦名为色。又由彼力得名色者。应是能造。若是能造。还应具有生等五因。故为非理</p>
<p>复有别释至理得成就者。论主第二释通外难　五识二依。或有变碍。或无变碍。以不定故不名色。无表一依。唯有变碍。以决定故说名为色。前难不齐。变碍名色得理成就</p>
<p>颂曰至身界触界者。此下大文第二立处界　言此中。是简持义。或起论端义。此前所说十一种色蕴中。毗婆沙师许即根．境为十处界。然经部师处假．界实。不可即以处为界体。于彼有违。故言许即表非共信</p>
<p>已说色蕴至三蕴处界者。此下大文第二明三蕴。结前问起</p>
<p>颂曰至名法处法界者。就明三蕴中。前三句正明三蕴。后三句立处界</p>
<p>论曰至所生受者。此别释受。谓能领纳随顺触境。是受自性　问诸心心所同缘一境皆能执受。与受何别。解云。诸心．心所虽复同缘俱名执受。受领纳强名自性受。犹如十人同处坐。一人是贼。傍匆有人叫唤呼贼。虽复十人同闻贼声。实是贼者领即偏强。不同余九。受领境强。想等领境弱。应知亦尔　又解。诸心心所虽复同缘皆执受境。想等诸法从别立名。受无别名。虽标总称即受别名。如色处等虽有两解前解为胜　总说有三。谓乐受等。约依因异别说成六。言受身者。身是体义。故对法论云。身义体义无差别也　若依显宗第二领纳随触名自性受。故彼论云。云何此受。领纳随触。谓受是触邻近果故。此随触声为显因义。能顺受故。受能领纳。能顺触．因。是故说受领纳随触。领纳随触名自性受。领纳所缘亦是受相。与一境法别相难知。一切皆同领纳境故。以心心所执受境时。一切皆各领纳自境是故唯说领纳随触。名自性受。别相定故。领纳所缘名执取受。非此所辨相不定故。广辩二受。如顺正理及五事论　解云。彼论意说。受有二种。一执取受。谓一切心．心所法执取前境。皆名执取受。二自性受谓受能领纳自所随触。取触势分名领纳触。执取难分不约彼说。自性易显故约此明受</p>
<p>言领纳触名自性受者。谓即此受领纳自体。言领触者。触是其因。受是其果。受能领纳触顺．违．俱相。领纳触果。果即是受。还领自体以领触相故　故正理论释果云。如言王食国土。非食地土饮食地中所出。言食国土。举因显果。领触亦然。又如父生子。子之媚好皆似于父。亦如果从种生。果似于因。受从触生应知亦然　若作俱舍师破云。诸心心所同一刹那俱缘前境。如何可言领相应触。若从他生及相似者。即名为受。子从父生。果从因生。皆应名受　又解。释此论文。同显宗等义亦无违。言领触者。谓领触因</p>
<p>想蕴谓能至应如受说者。别释想蕴。像。谓诸法自相共相。此想能取。故名取像。如缘青时。想能封疆尽界非非青故名之为青。黄等亦尔。此所取像。余心所等不能取故。余心所等虽缘一境。各别起用行解不同。约依不同别说成六。应如受说</p>
<p>除前及后至名为行蕴者。此下别释行蕴。谓五蕴中除前色受想三。及除后识。余一切有为行法。名为行蕴</p>
<p>然薄伽梵至由最胜故者。经部。以佛经中唯说六思身名为行蕴。不说余法。故知。但以思为行蕴故引释言。由思最胜故但说思。理实。余法亦行蕴摄</p>
<p>所以者何者。问</p>
<p>行名造作至皆行蕴摄者。答　行名造作。思是业性。体是造作。与行相似。造作义强故为最胜。是故佛说。若能造作未来有漏有为果法。名行取蕴。故知。造作是行　或证造作义强。如我所说。除四蕴外余有为法。皆行蕴摄。若不尔者。余心所法．及不相应。既非行蕴。复非色等应非蕴摄。若非蕴摄应非苦．集。若非苦．集则不可说为苦应知．集应断。然蕴谛摄　恐彼答言非摄何失。有违圣教。如世尊说。若于一苦谛法。未为无间道达未为解脱道证知。我说不能作苦边际得无学果未断未灭。此据集谛说亦如是。例同苦谛。应言若于一集谛法。未为无间道断。未为解脱道证灭。我说。不能作集边际得无学果　苦边际者。所谓涅槃。涅槃出苦名苦边际　或苦尽处名苦边际　说集边际准苦应知。由如是理。是故定应许除色．受．想．识四余有为行皆行蕴摄问若据造作。或约迁流。余之四蕴亦名为行。何故行蕴独得行名。解云。其余四蕴虽亦名行。摄行少故。各受别名。行蕴摄行多故。故得行名。虽标总称即受别名。故杂心云。五阴虽是行。而一受行名</p>
<p>即此所说至立为法界者。别立处．界</p>
<p>已说受等至并立处界者。此下第三明识蕴体。就中。一明识蕴。二释妨难。此即明识蕴　结前问起</p>
<p>颂曰至六识转为意者。上一句正明识蕴。下三句立处界</p>
<p>论曰至至意识身者。识非一故名各各了别。境非一故名彼彼境界　问五识。对五境可名为各。意识。遍缘。云何名各。解云。且据法界名之为各　又解。缘十三界名各。若五识据非缘他境名各。非不被他缘自境。意识能缘十三界名各。非不能缘他境　又解。意识随缘何法即名。为各。总取境相者。谓彼六识。各于彼彼境不取别相。取境总相。故名识蕴　问心与心所各有行解。取诸境相差别云何。解云。就行解中。一叙异解。二问答分别　一叙异解者。心对心所行解不同。略为四解　第一解云。夫于境中有二种相。一者总相。谓色．声等。二者别相。谓违．顺等。心．心所法对所缘境。心取总相不能取别。心所各自取境别相。不能取总。以于一体无多解故故入阿毗达磨论第二云。唯总分别色等境事说名为识。若能分别差别相者。即名受等诸心所法。识无彼用但作所依　第二解云。心王正取总相兼取别相。诸心所法各自取别相。非能取总相。此家意说。心王力强能取总．别。心所力劣取别非总　第三解云。诸心所法。各各正能取自别相。兼取总相。心王但取总相非别。此家意说王所作处。心所必随。故心所法兼能取总。王非随所故非取别　第四解云。心．心所法。一一皆能取总别相。然彼心王。正取总相。兼取别相。诸心所法。各各正能取自别相。兼能取他别相．及与总相。所以得知诸心．心所。皆能取境总。别相者。如婆沙第三十四无惭纳息中。解无惭行相云。有余师说。此显无惭行相。此行相对余应作四句。有无惭非无惭行相转。谓无惭作余行相转　有无惭行相转．非无惭。谓无惭相应法作无惭行相转　有无惭亦无惭行相转。谓无惭作无惭行相转　有非无惭亦非无惭行相转。谓若取此种类。应说无惭相应法作余行相转。若不尔者。应说除前相　解无愧等中亦有四句。不能具引　以此准知皆取总．别　二问答分别者。就中。一会释论文。二对行相明差别。三会释行相名。四辨得一行名。五明得能缘名。六三性分别　言会释论文者。问若初家说。心．心所法。各唯一解不起多者。无惭四句云何释通。解云。此据行解互相随顺。故作此说。非谓一体起多行解　或余师义。不必须通。问若后三说。于一体上有多解者。入阿毗达磨云何释通。解云。彼论所说据正非兼　或余师义。不必须通　问若后三说。于一体上有多解者。既有多解。如何不有体多过耶。解云。兼行虽多性相随顺。正行唯一故体非多　二对行相明差别者。问行解．行相差别云何。解云。言行解者。谓心．心所行解不同。于诸境中取总．别相。即是心．心所法作用差别。此之行解于所缘境。或起正解。或起邪解。如上四说。即行名解故名行解。言行相者。谓心．心所。其体清净。但对前境不由作意。法尔任运影像显现。如清池明镜众像皆现　三会释行相名者。问如前所引。无惭四句所说行相。彼论应言行解。何故乃言行相。又若义同即无差别。何故相对辨差别耶。解云。若言行解。唯是心等作用差别。若言行相有其二种。一影像名行相。二行解名行相。前为相对辨差别故作用名行解。影像与行相名。据义不同实有差别　论行相名兼通行解。无惭四句言行相者。即是行解相故。名为行相。更有余文准此通释。如是名为二种差别。四辨得一行名者　问行解．行相。据何名为同一行相　解云。据行相同名一行相。心心所法。其体明净。随对何境法尔相现。同有此相名同一行相。故入阿毗达磨第二云。如眼识等依眼等生。带色等义影像而现。能了自境(已上论文)　由此准知。但约行相名为一行　问心等行解。有说亦同。如何不名同一行相　解云。行解。异说不同理非决定。行相。同说故约此明　又解。心等行解。有说同家。亦得名为同一行相。此言行相即行名相　五明得能缘名者。问行解．行相。为约何者说名能缘。解云。据行相说。非据行解。谓彼心等对境之时。有影像现。据此义边名为能缘。境名所缘。以心．心所缘境之时。非如灯焰舒光至境亦非如钳押取彼物。据影现义名能．所缘　问清池．明镜。亦有像现。应说彼类亦是能缘。解云。虽有像现而无行解。非如心等。亦不说能缘　问若尔应约行解名为能缘。何故约彼有影像现说名能缘　解云。行解或正。或邪。于境不定。行相理定。故约此明　又解。正约行相名为能缘。理实而言。亦兼行解　又解。但约行解名为能缘。以是用故　又解约行解名为能缘。理实而言。亦兼行相　又解。俱正约彼行相．行解名为能缘。以此二种必定有故　六三性分别者。问行解．行相。与心．心所。性皆同不。解云。行解．行相。既不离体。应知三性皆与体同　问如善心．心所法缘不善色时。有影像现。如何行相同彼体耶。解云。虽所缘色是其不善。以此影像不离能缘故亦是善。如镜中火似火非真。影像亦尔。似彼不善而非不善。如善既尔。不善．无记．准善应知　若依大乘。此行相当相分。此相分是境摄。随变色等即色等中摄　若依正量部。心．心所法。亦直缘前境。无别行相现心等上。不同说一切有部。不变相分复不同大乘</p>
<p>应知如是至转为意界者。别立处．界</p>
<p>如是此中至复为意界者。此下释妨。就中。一建立意二建立界。此即初文。谓总牒上相摄义门举有妨者。由问为难</p>
<p>更无异法至即名余种者。此释妨　意界虽无别体。与六识异转位得名。据显说在过去。论体实通三世。从他生边名识。能生他边名意　喻况可知　问未来无前后。而说有意界。亦可未来无前后应有等无间解云。等无间缘作用所显。故未来无。意界据体故未来有。依如是义说十八界皆通三世　问过．未可尔。现住一念六识不并。义分根识。极多只可得有十三。如何得有十八界耶。解云。此据现在多念相续。或据现在一念多人。故言十八。若据现在一人．一念。极多十三。少则不定</p>
<p>若尔实界至十八界耶者。此即建立界问起。若六识摄意。应有十七。若意摄六识。应有十二。何缘得立十八界耶</p>
<p>颂曰至界成十八者。答。如文可知</p>
<p>若尔无学至非意界故者。难</p>
<p>不尔此已至后识不生者。通　由入涅槃阙余受生缘故后识不生。住意性故得名为意。如眼已灭未发眼识名眼界故</p>
<p>此中蕴摄至总摄云何者。此下大文第二明总摄问起</p>
<p>颂曰至以离他性故者。答此明总摄　以化地部说他性相应非自性。亦他性相摄非自性。如以戒定慧摄八支正道。彼执不然　若论其体。体相不同。若义相似便相摄者。一切诸法无我理同。并应相摄。经依相顺假说相摄。若就胜义唯摄自体。故婆沙五十九云。诸法自性摄自性时。非如以手取食。指捻衣等。然彼各各执持自体。令不散坏故名为摄。于执持义立以摄名。故胜义摄唯摄自性</p>
<p>论曰至摄徒众等者　诸处。谓诸经论处　真摄名胜义　假摄名世俗　四摄事。谓布施。爱语．利行．同事。布施谓财．法布施．爱语谓实语等。利行谓利益行。同事谓同作善事。由此四种摄徒众等令不散故　余文可知</p>
<p>眼耳鼻三至非二十一者。此下大文第三明数开合。就中。一明数合。二明依开。此即初文问起</p>
<p>此难非理者。总非</p>
<p>所以者何。征</p>
<p>颂曰至如是安立者。答　文可知</p>
<p>若尔何缘生依二处者。此明依开。问</p>
<p>颂曰至各生二处者。释　端严有两解。初解令身端严。此解有过　第二解令识端严。此解无妨。舌．身形大发识用足。故不须二　又婆沙十三云。问何故眼．耳．鼻各有二处。而舌身唯一耶。答诸色根处为庄严身。若有二舌是鄙陋事。世便蚩笑。云何此人若有二舌。如似毒蛇。若有二身亦是鄙陋。世所蚩笑。云何一人而有二身。如两指并</p>
<p>已说诸蕴至别义云何者。此下大文第二别释名义。就中。一释三名。二教起因。三体废立。四名次第。五名废立。六摄异名。此即释三名。结前问起</p>
<p>颂曰至是蕴处界义者。聚义是蕴义。生门义是处义。种族义是界义　梵云塞建陀唐云蕴。旧译名阴(于禁反)此阴是阴覆义。若言阴梵本应言钵罗娑陀。案阴音应以阴(于今反)　阳之阴也。近代诸师竟作异释　或云。淡聚名淡阴。此释不然。然医方说淡饮不言阴　更有异释不能具述　若言阴气万物所藏。即是聚义。借喻此名。粗可通途。然非正目故今名蕴　或翻为众。故法花云五众之生灭。此亦不尔。若言众。梵本应云僧伽　或翻为聚。此亦不然。若言聚。梵本应云曷逻陀　梵云阿野怛那。唐云处。旧翻为入。此亦不然。若言入。梵本应云钵罗吠舍。旧经亦有译为处者。如空无边处等。及阿练若处。并与今同。梵云驮都唐言界。有译为持。偏据一义非尽理也</p>
<p>论曰至蕴义得成者。引经五门以释。色聚名蕴。此言略者。名略非体。以三世法非可聚故。故婆沙七十四云。问过去．未来．现在诸色。可略聚耶。答虽不可略聚其体。而可略聚其名。乃至识蕴。应知亦尔　问若尔无为亦应立蕴。诸无为名可略聚故　答诸有为法有作用故。有略聚义。虽体有时不可略聚。而略聚其名。立色等蕴。诸无为法。无作用故无略聚义。虽可略聚其名。而不可立为蕴</p>
<p>于此经中至名现在者。三世门　正灭是现在故。举已灭名过去。简异择灭。非择灭故言无常已灭。已生是现在。若未来未至已生位名未来。至已生位未落谢过去名现在。集异门同此论</p>
<p>自身名内至或约处辨者。内外门。自身成就名内。不成就及他身非情名外。故集异门足论第十一云。云何内色。答若色在此相续。已得不失是名内色　云何外色。答若色在此相续。或本未得。或得已失。若他相续。若非情数。是名外色(已上论文)　或约处者。处谓十二处。五根名内。六境名外色</p>
<p>有对名粗至苦集谛等者。粗细门。五根．五境有对名粗。无表无对名细。或相待立。谓约有见等三。或约欲界等三。集异门说。或约有见有对．无见有对．无见无对三色。相待。前粗。后细。或约欲．色．不系三色相待。前粗。后细</p>
<p>若言相待粗细不成者。此难不然。观待异故故成粗．细</p>
<p>犹如父子苦集谛等。虽是一物所望不同。得名父．子。苦．集谛等　问粗．细相待对立一法。说粗细。亦可长．短相待对一体相形立。解云。色处简差别。长短别有体。粗．细通五蕴。不可例长短</p>
<p>染污名劣不染名胜者。劣胜门　约体以明。谓善．无覆名胜色。不善．有覆名劣色　若依集异门论意。释劣．胜。或约不善色．有覆色无覆色．有漏善色．无漏善色如其次第观待相形。前劣后胜。或约欲．色。不系三色。观待相形。前劣后胜。广如彼释</p>
<p>去来名远现在名近者。远近门　可知　集异门一解同此论　又一解云。云何远色。答若色过去非无间灭。若色未来非现前起。是名远色。云何近色。答若色过去无间已灭。若色未来现前正起是名近色</p>
<p>乃至识蕴至所说如是者。释余四蕴。大同色蕴。而有差别。谓余四蕴依五根名粗。唯依意根名细　或约九地展转相形。上细下粗。以辨其相　若依集异门论解。受等四蕴三世同此论。若在此相续已得不失名内。若在此相续或本未得或得已失。若他相续名外　受等四蕴粗细者。或约有寻有伺．无寻有伺．无寻无伺。如次观待。前粗。后细　或约欲．色．无色．不系如次观待。前粗。后细　受等四蕴劣．胜者。或约不善．有覆．无覆．有漏善．无漏善。如次观待前劣。后胜　或约欲．色．无色．不系。如次观待前劣。后胜　受等四蕴远近者。一解同此论　又一解意若过去非无间灭。若未来非现前起是名远。若过去无间已灭。若未来现前正起名近</p>
<p>大德法救至粗细同前者。叙异释。五根所取五境名粗色。所余五根。无表名细色　约情明胜．劣。非可意者名劣。若可意者名胜　又解。十一种色。若非可意名劣色。若可意名胜色。劣胜通十一种色　约可见处名近。不可见处名远　余十种色虽不可见。随其所应。随彼可见．不可见色说近说远　三世内外。如自名显。既无别释义同前家　受等四蕴亦然。例同色蕴。言差别者。随其所依身力应知远．近。在可见处名近。在不可见处名远　具粗细同前第一家依五根名粗。唯依意根名细　或约地释</p>
<p>心心所法至彼作用义者。此释处义　心等生长门义是处义。彼十二种。能生长心等故名为处。法体先有不可云生。但能生长彼作用义</p>
<p>法种族义至是生本义者。此下别释界。有两释。此即初解约因以释。能生诸法诸法生因。如人于其姓等生。以彼姓人名为种族。是生本义。如一山中金．银等矿名金等族。是多法族说名多界　一身。谓一有情身。一相续谓一期相续　或一身谓一期身。一相续谓一有情相续　有十八类诸法种族名十八界</p>
<p>如是眼等谁之生本者。问　谓自种类同类因故者。答。谓与自种类为同类因故。即是生本</p>
<p>若尔无为应不名界者。难　有为同类因可得名为界。无为非同类无为应非界</p>
<p>心心所法生之本故者。通　无为虽非同类因生心心所。为境界生心．心所故。亦名生本　正理破云。若尔。处．界义应相滥。俱心．心所生本义故　若作俱舍师救云。一同类因名生本。十七界全．一界少分。二境界缘生名生本。谓无为一界少分　从多分说处义不同。少分相滥亦无有失</p>
<p>有说界声至名十八界者。第二师约差别释　族谓族类。如世种类刹帝利等种类不同。如是一身有十八法种类各别。名十八界　或可。此师别为一解种类释界。不同颂文　正理难云。若尔。意界望于六识无别体类。应非别界　此难不然。所依．能依体类别故。有说安立时分异故。广如彼释</p>
<p>若言聚义至如聚如我者。毗婆沙宗。蕴等三门皆是实法　经部所立。蕴．处是假。唯界是实　今论主意。以经中说略一聚言。许蕴是假。余二是实。今立比量破毗婆沙说蕴是实。立比量云。色等五蕴必定是假。多实成故。犹如聚．我</p>
<p>此难不然至亦名蕴故者。毗婆沙师救云。一一极微亦得蕴相可积集故。既一一极微亦名为蕴。非多实成。显所立因于一一蕴有不成过</p>
<p>若尔不应言至有聚义故者。论主难　经说聚义名之为蕴。而言一一实亦名蕴者。圣教相违</p>
<p>有说能荷至物所聚故者。述异释</p>
<p>有为之法为因取果。果所积集名为能荷。由诸世间以其两肩能荷重担。说肩名蕴。物所聚故　此释亦以聚故名蕴。符经顺假。故论主不破</p>
<p>或有说者至我当与汝者。又述异释</p>
<p>可分段义。是蕴义。故言一一分亦名蕴。故引彼世间举贷财物。皆令彼人三时还足。便作是言。汝三蕴还。我当与汝物。显一一分皆名为蕴</p>
<p>此释越经至广说如前者。论主难　虽有此释。不顺圣言。随俗浮言何容准定。由与经说过去等义有相违故　此文但破后家分段　或可。此文亦破前师能荷名蕴。虽复义释符经顺假亦无有违。然经中说聚义是蕴。故今亦破</p>
<p>若谓此经至蕴定假有者。上来毗婆沙师被他难杀今复释经。论主牒破。若谓过去等一一名蕴。此执非理。经言略聚。何得一．一皆名为蕴。故知。如聚。蕴假义成</p>
<p>若尔应许至成生门故者。经部难论主</p>
<p>若以聚义名蕴许是假者。诸处极微亦由积集方是生门。何因不许处亦是假。应立量云。诸有色处定应是假。处因积聚方得成故。犹如诸蕴</p>
<p>此难非理至十二处别者。论主破经部　虽因多微积集方作生门。然多集时。一一诸微皆有因用。是则一一皆成生门。显所立因有不成过。若不尔者。而说根．境相助共生识等。无别因用。应非别处同一处摄。若同一处但应立六。是则应无十二处别。合共发识既非同处。根境各别因用不同。说十二处。故知根．境共发识等。一一极微亦有因用。各得处名　按上所说。论主此宗许蕴是假。违破婆沙。许处是实故破经部。以理为量。不执一宗。随何胜者释为已立</p>
<p>然毗婆沙至亦说烧衣者。论主牒婆沙文通释　婆沙师说。若观假蕴彼说一微为一蕴少分。若不观假蕴。观实蕴彼说一极微即是一蕴。既许一微即是一蕴故知婆沙许蕴是实　今论主释。婆沙既引经中聚义释蕴。故应亦许蕴唯是假。而言一微是一蕴者。此应于蕴一分。假说有分。全蕴总有别分故。名有分。如衣一分烧亦说为烧衣。诸后学徒。不达婆沙本意。说蕴是实。故应如是蕴定是假　然正理第三云。于聚所依立义言故。非聚即义。义是实物名之差别。聚非实故(解云聚之义故名为聚义。依主释。聚假。义实。聚义是蕴)　又云。又一极微三世等摄。以慧分析略为一聚。蕴虽即聚而实义成。余法亦然。故蕴非假(解云此一极微有三世．远．近等义故名为聚。即聚名义。持业释)　又云。又于一一别起法中亦说蕴故蕴定非假。如说俱生受名受蕴想名想蕴。余说如经。于一切时和合生故。蕴虽各别而聚义成(解云。即受蕴等一一。皆是可积集相名蕴。持业释。或受蕴等。定与积聚法俱起。且如一微。犹与大小八法俱起)　正理亦应同彼婆沙。蕴通假实。为俱舍论主说蕴唯假。故且说实</p>
<p>何故世尊至作三种说者。此下第二明教起因。问起</p>
<p>颂曰至蕴处界三者。答　愚谓迷境以无明为体。迷境不同有其三种。或愚心所总执为我。为说蕴。以蕴广明心所法故　或唯愚色执为我。为说处。以处广明诸色法故　或愚色．心总执为我。为说界。以界广明色．心法故　根谓根机。以信等五根为体　乐以胜解为体。故正理论云乐谓胜解　又解。乐谓乐欲。利根乐略为说蕴。中根乐中为说处。钝根乐广为说界</p>
<p>何缘世尊至受想别为蕴者。此下第三体废立。就中一建立受．想。二无为非蕴。此即建立受．想。问及颂答</p>
<p>论曰至邻次当辨者。诤根有二。谓在家者贪着诸欲。若出家者贪着诸见。此欲．见二。受．想如次能为胜因。由味受力故贪着诸欲。由倒想力故贪着诸见　烦恼名诤。即诤名根　或与诤为根　生死法。谓三界生死法。由耽着乐受起倒想故。所以生死轮回。故此受．想为最胜因　由此诤根因。生死因。及后颂当说五蕴次第因。故别立受．想</p>
<p>何故无为至例应成失者。此即明无为非蕴。问及答也　总有三解。一明无为非蕴中摄。不可积聚故非第六　又解。亦不可说下。通伏难。伏难云。若非五蕴。何故不说为第六蕴。为通此伏难故。言亦不可说为第六蕴。无为之法非如色等可积聚故　二明蕴是染．净二依。依是因义。无为不尔故不立蕴　三明无为是蕴息处。非蕴。息谓灭处。如瓶破灭处。非瓶　论主。许前二解不许第三。故言彼于处．界例应成失。若便蕴息名无为。无为非蕴摄。处．界息故名无为。无为非是处．界摄　正理救云。若于是处。蕴相都无名为蕴息。三无为上聚义都无。可言蕴息。非门．族义于彼亦无。故不应例　若俱舍师破云。若言无为无聚义者。与我此论初解何殊</p>
<p>如是已说至界别次第立者。此下第四明次第。就中。一明蕴次第二处．界次第。此即明蕴次第。结问颂答</p>
<p>论曰至立蕴次第者。此约随粗明次第　色有对故五蕴中粗。是故先说　四无色中粗唯受行相。故世说言我手等痛。痛是苦受。不言想等。四中先说　于后三中。待行．识二想蕴最粗。男．女等想易可知故。三中先说　于后二中。行粗过识。贪等易了。二中先说　于五蕴中识最为细。总相难分故最后说</p>
<p>或从无始至立蕴次第者。约随染明次第</p>
<p>或从无始生死已来。男．女于色更相爱乐。由显形等故初说色。此色爱生由耽受味。故次说受　耽受复因倒想故次说想</p>
<p>此倒想生由烦恼。故次说行　如是烦恼依识而生。此行及前色．受．想三。皆染污识。故后说识　问行蕴有惑可能染识。色．受．想三体非烦恼。如何染识。解云。色．受．想三。虽性非惑。而能为缘生染污识。说名染识　或色为缘生染污识。受．想与惑相应。能染污识。说名染识</p>
<p>或色如器至立蕴次第者。约随器等明次第　如欲迎客先求好器。谓色如器受所依故。故色初说。既得器已拟有所盛。次求饮食谓米．面等。受类饮食　增益损减有情身故。故次说受　求得食已不可独进。次求助味谓葅．盐等。想同助味。由取怨．亲．中平等相助生受故。故次说想　虽得饮食．助味复须人调合。次求厨人。行似厨人。出贪．思等。业．烦恼力。爱．非爱等异熟生故。故次说行　既调合已延客受用。名为食者。识喻食者。有情身中识为主胜。故最后说</p>
<p>或随界别至无增减过者。约界立次第。思感八万故思最胜。四是所住喻之如田。识是能住类之如种　余文可知</p>
<p>即由如是至故别立蕴者。前指下文。故今略显。四义非一者名诸次第。所以于诸行中别立受．想者。一为相粗粗．细门也。二为生染起过门也。三类食同助。器等门也。四二界中强。界别门也</p>
<p>处界门中至次第可知者。此下第二明处．界次第。辨根次第。境．识类知。此即问起</p>
<p>颂曰至或随处次第者。颂答　余谓身．意根余。即眼等四根</p>
<p>论曰至舌后尝味者。于六根中。前五境定。是故前说。意境不定。所以后说　言不定者。三世．无为。于此四种。一．一别缘为四。二．二合缘为六。三．三合缘为四。四．四合缘为一。总有十五故言不定　就前五中　前四境定。是故前说。身境不定所以后说　故正理云。境决定者。用无杂乱其相分明。所以先说。境不定者。用有杂乱相不分明。所以后说(已上论文)就前四中。眼．耳先说。取远境故。鼻．舌后说。取近境故。眼先．耳后。由远由速。鼻先．舌后。由速由明。所言明者。鼻能取味中之细香。舌不能取香中之细味　余文可知</p>
<p>或于身中至故最后说者。此约所依上．下。明前五根次第。所依谓扶根四境。眼．耳．鼻三。若据所依得有上．下。若据根体即无上．下。故下论云。此初三根横作行度。处无高．下。如冠华鬘。意无方处。有即依止诸五色根生者。故最后说　故正理第三云。意无方所。有即依止五根生者。故最后说(已上论文)。谓意根揽六识成。意识依虽唯意。五识亦依五根。有斯不定。故言有即依止诸根生者。虽无色界唯依意根。通三界论故作是说　又婆沙七十三云。复次。随顺粗．细次第法故。谓六内处。眼处最粗。是故前说。乃至意处最细。是故后说。广如彼说</p>
<p>何缘十处至立法处名者。此下第五明名废立　问若碍故名为色。应十并名色。若持故名为法。应一切皆名法。何故唯一立以通名</p>
<p>颂曰至一名为法处者。就颂答中。以四义简。一为差别。通释色处．法处　二最胜。别释色处　三摄多法。四摄增上法。别释法处</p>
<p>论曰至非于眼等者。别解色处。为令了知境．有境性差别相故。色蕴分十不总为一。法处无表以少不论</p>
<p>若无眼等九差。别想．名。而体是色总立色处名。此色处为眼等九名所简别。虽标总称而即别名。如多主马同群各有别印。一主无印即以无印别有印者。此亦如是。故言总即别名　应有问言。何故余九不立通名。唯标色处　故今通言。又诸十色中。色处最胜故亦立通名。一有对故。二有见故。三同说色故。具兹三义胜立通名。或有对言简无表色。有见．同说简眼等九</p>
<p>又为差别至独名为法者。别解法处　又为差别余十一处立一法处名。非于一切十一处。虽标总称即受别名。如色应知</p>
<p>应有问言。何故余十一处不立通名。唯标法处。故复释言。以法处中。摄多法处故。摄增上法故。故立通名。余处不尔</p>
<p>有余师说至独立法名者。叙异师释　色得通名。一体多粗显。二三眼境故。故立通名。余处不尔。虽十色处。皆慧眼境。眼等九处非肉．天境。又非粗显不立　法眼及佛眼者。慧眼名法。即此四眼。至佛身中总名佛眼　法处中有能诠诸法名故。有能缘诸法智故。故得法名。余处不尔　言名显文句。或名与智体增上故</p>
<p>诸契经中至为离此耶者。此下第六摄异名。就中。一略摄法蕴。二类摄蕴等。三别明六界。就第一略摄法蕴中。一明摄法蕴。二明法蕴量。此下第一明摄法蕴。颂前问起。一总。二别。此即总问</p>
<p>彼皆此摄如应当知者。总答</p>
<p>且辨摄余诸蕴名想者。别起颂文</p>
<p>颂曰至皆行蕴摄者。西方数法。多以十．百为因乘成多数。百．千以上以百因之。未满百．千以十乘之。故目八万为八十千也　此中教体两说不同。自古诸德出教体。或有以声为体。或有以名．句．文为体。或具含二种　若约逗机说法以声为体　若据诠法以名．句．文为体　所以诸论出教体中。皆有两说不同。今依新译婆沙以此论初说为正。故婆沙一百二十六云。问如是佛教以何为体。为是语业。为是名等。答应作是说。语业为体　问若尔。次后所说当云何通。如说佛教名何法。答谓名身．句身．文身．乃至次第连合。答后文为显佛教作用。不欲显示佛教自体。谓次第行列．安布．连合．名．句．文身。是佛教用　问伽陀所说复云何通。答有于名转。有于义转。此中且说于名转者　有说佛教名等为体　问若尔所说当云何通。如说佛教云何。谓佛语言。乃至．语表．是谓佛教。答依展转因故作是说。如世子孙展转生法。谓语起名。名能显义　如是说者。语业为体。佛意所说他所闻故　又云。问何故佛教唯是语表。非无表耶。答生他正解故名佛教。他正解生但由表业。非无表故(广如彼释)　又云。佛教当言善耶。无记耶。答或善．或无记　云何善。谓佛善心所发语言乃至语表。云何无记。谓佛无记心所发语言。乃至语表　问教体若通善者。何故金刚般若论云。我法是善。汝法是无记。解云。十八部中有立无记。非汝．我部</p>
<p>此诸法蕴至如实行对治者。此下明法蕴量。问及颂答</p>
<p>论曰至二蕴所摄者。说法蕴量三说不同　第一师解。谓佛别说八万部法蕴经。一．一部。皆如六足阿毗达磨中。法蕴足论有六千颂。此约文定量　第二师约所诠义定量。说一义门名一法蕴。谓随所诠蕴等言一一差别数有八万。能诠法蕴其数亦然。随说一一教门名一法蕴。所谓五蕴．十二处．十八界．十二缘起．四谛．四食．四静虑．四无量．四无色定．八解脱．八胜处．十遍处．三十七觉品．六神通．无诤．愿智．四无碍解　等。谓等取所余法门　第三正义。约用定量。随除一惑名一法蕴。谓由有情贪．嗔等行八万别故。为治彼行。世尊宣说不净等观八万法蕴。八万法蕴。皆此五蕴中色．行二蕴所摄。如前两说　有释。此是第三解者。不然。依大数说但言八万。若具足说有八万四千　真谛师解云。十随眠为十。一．一各有九随眠为方便。一一具十即成一百。一百各有前分．后分。并本成三百。置本一百就前后二百中。一一以九随眠为方便。并本二百合成二千。足本一百为二千一百。又约多贪．多嗔．思觉．愚痴．着我五。品品有二千一百成一万五百。已起有一万五百。未起有一万五百。合二万一千。又以三毒．等分四人。各有二万一千。合成八万四千</p>
<p>如是余处至应审观自相者。此即第三类摄蕴等。若以共相相摄。是则万法皆同为合。体相共分互无滥故。应观自相以体相收</p>
<p>论曰至一一自相者。略释颂文</p>
<p>且诸经中至此行蕴摄者。此下举名略摄。即别摄蕴。戒蕴是色蕴摄。余四行蕴摄。谓定蕴。以行中定为体。慧蕴及解脱知见蕴。以行中慧为体。解脱蕴。以行中胜解为体　故婆沙三十三。出戒等五蕴体中云。无漏身．语业名无学戒蕴　云何无学定蕴。答无学三．三摩地。谓空．无愿．无相　云何无学慧蕴。答无学正见智。云何无学解脱蕴。答无学作意相应心。已解脱今解脱当解脱谓尽．无生无学正见相应胜解　云何无学解脱智见蕴。答尽无生智　解云。胜解心数法中当广分别。无学位中胜解相显立解脱名。言解脱知见者。即智名见故名智见。缘解脱涅槃故名解脱知见　又解脱身中起故名解脱知见。故婆沙三十二云。答解脱身中独有此故。最能审决解脱事故</p>
<p>又诸经说至四蕴性故者。此摄处异名。此中文意大分可知　言五解脱者。一闻佛等说法得解脱。二因自读诵得解脱。三为他说法得解脱。四静处思惟得解脱。五善取定相得解脱。解脱谓涅槃。因此五种得解脱故名解脱处。依主释也。此即略依集异门足论十三．十四．及阿含经第九。列名标释。广如彼解　言皆慧为性者　第二生得。故婆沙云。受持读诵十二部经是生得善　初及第三闻慧。由闻圣教生胜慧故　或可。第三亦取思慧。为他说法必先思故　第四思慧。如名可知　第五修慧。于彼定中善取相故　虽说不同皆慧为体。此法处摄　若兼助伴。前三。声．意．法处所摄。后二。意．法所摄　又解。声在第二．第三。取自声故非第一。非以他声为自助伴。无想有情声恒成就故得有声　故发智论说。谁成就身。谓欲．色界有情。如身色．声．触亦尔。故知。此声恒成就也。正受无想异熟果时虽无有心。初生．后死必有心故。故亦言意。又婆沙百三十七云。问世尊。何故于无想天有顶天多说为处。答有诸外道执此二处以为解脱。佛为遮彼说为生处。广如彼释</p>
<p>又多界经至十八界摄者。别摄界异名　六十二界。谓三种六．六种三．一种四．两种二．更加十八界。故成六十二。随其所应十八界摄。出体相摄。如次别明</p>
<p>且彼经中至名识界耶者。此下第三别明六界。将明问起。地．水．火．风如前已说。空．识未说。为即虚空无为名为空界。为一切有漏．无漏识名识界耶</p>
<p>不尔者。答</p>
<p>云何者。征</p>
<p>颂曰至有情生所依者。释　说一切有部传说。空界以明．闇为体。即显色差别。体亦是实。论主不信空界实有。故言传说。理实亦通光．影。光．明为一对。明轻。光重。偏言明者。举轻以显重　影．闇为一对影轻。闇重。偏言闇者。举重以显轻</p>
<p>此即影略互显　然正理云传说是光．闇者。此论轻．重互举。正理偏说二重故不相违</p>
<p>论曰至名为空界者。内．外窍隙名为空界。非即虚空名为空界</p>
<p>如是窍隙云何应知者。问</p>
<p>传说窍隙至不离昼夜者。答　传说窍隙。空界即是明．闇。此空界色是显色差别。非离明．闇显色外。别有窍隙可取。故空界色明．闇为体。应知。此体不离昼．夜。昼以明为体。夜以闇为体。此空界色以明．闇为体。昼．夜为位　又解。空界实有者。此非论主所许。故论主言。应知此体不离昼．夜。谓如昼．夜于明．闇等假立其体。昼．夜非实。空界亦然。应非实有</p>
<p>即此说名至邻阿伽色者。此述本论空界异名。有二释。即此空界色说名邻阿伽色。伽翻为碍。阿通二义。或名为极。或名为无</p>
<p>若言邻极碍色。谓空界色与极碍相邻。是邻阿伽之色。名邻阿伽色。约相邻释</p>
<p>若言邻无碍色。即无碍名色。此无碍色与余碍相邻。即邻是阿伽。故名邻阿伽色　两师各据一释。义并无违</p>
<p>诸有漏识名为识界者。别释识界　谓一切有漏识皆名识界</p>
<p>云何不说至为识界耶者。问</p>
<p>由许六界至则不如是者。答　由许六界是诸有情生所依故。又恒持生。诸无漏法则不如是故。正理第三云。由无漏法。于有情生。断．害．坏等差别转故。非生所依。如是六界于有情生。生．长．养因。差别转故。是生所依。生因谓识界续生种故。养因谓大种生依止故。长因谓空界容受生故　又婆沙七十五云。若法能长养诸有。摄益诸有。任持诸有者。立六界中　无漏意识能损减诸有。散坏诸有。破灭诸有。是故不立在六界中。广如彼释　问入无心定识即不行。云何乃言恒持生故　解云。从多分说　又解。定前心作等无间缘。决定能引后心生故。及彼心得相续恒起。故谓持生　又解。色法中强偏说四大。亦摄所造。无色中强心法为胜亦摄余法。既摄命根故言恒持生也　又解。夫言死者心不再生。于无心位虽现无心。后之出心必定应起。后当起故身命不终。是故名为恒持生故也　问无色界中而无前五。如何恒持　解云。约欲．色说　或无色中虽无前五。有后一故依总相说。故言诸界</p>
<p>彼六界中至七心界摄者。摄彼六界。如文可知　问无为无用可非生依。余有为法。何故不说但标六界。解云。四大及空。五法中色法摄。识是心法摄。色．心二种诸部极成。是故偏说。心所有法。不相应行。即非极成。如觉天说心所是假。经部说不相应行是假。是故不说　问色十一中。何故偏说色．触。不言余九。解云。眼等四根初生即无。身根虽有无发识能。声疏转故于生用劣。香．味欲界虽有。上界即无。无表有．无不定。于生无用。唯色．触二有体有用。故偏说之　问何故色中唯说空界。触中唯说大种　解云。空界定有始从初生乃至命终。恒持生故。所以偏说。青．黄等色有．无不定。非恒有故。是故不说　四大是强必定恒有。是故偏说　涩滑等触有．无不定。非恒有故是故不说　又解。一切诸法总有二种。一者色法。二者无色法。色法中强．谓四大种。是故偏说。无色中强．所谓心王。空界虽是所造除疑故说。谓或有疑。初受生时有空界不。佛为除疑故说空界。于初受生此定有故　又娑沙七十五云。问置本论师。世尊。何故十八界中略出少分施设六界。彼论解云。愚少分者为说六界。愚一切者为说十八界　又云。为利根者说六界。为钝根者说十八界　又云。为乐略者说六界。为乐广者说十八界　又云。复次。于十八界为略现门故说六界。谓十八界中有是色有非色。若说前五界。当知已说诸是色界。若说识界。当知已说诸非色界。广如彼释</p>
<p>彼经余界至十八界摄者。类说余界。皆此十八界摄　略依法蕴足论第十．第十一多界品。出六十二界体摄入十八界中者。法蕴颂曰。界有六十二。十八界为初。三六．一四种。六三．后二二　十八界谓六根．六境．六识．如自名摄　言三六者。谓三种六　第一六。谓地．水．火．风．空．识(前四界触界摄。空界以光．影．明．闇为体。色界摄。识界以有漏识为体。七心界摄)　第二六者。谓欲．恚．害．无欲．无恚．无害界(欲以贪为性。恚以嗔为性。害以害为性。无欲以无贪为性。无恚以无嗔为性。无害以不害为性。此六是心所法。皆是法界摄)　第三六。谓乐．苦．喜．忧．舍．无明界(前五界以受为性。后一以痴为性。是心所故。皆法界摄)　一四种。谓受．想．行．识界(受．想．行法界摄。识界七心界摄)　六三者　第一三。谓欲．色．无色界(欲界十八界摄。色界十四界摄除香．味．及鼻．舌识。无色界意．法．意识界摄)　第二三界。谓色．无色．灭界(色界谓欲．色界。以有色故总名色界。十八界摄。无色界后三界摄。灭界以择灭．非择灭为性．法界摄)　第三三界。谓过去．未来．现在界(皆以五蕴为性。十八界摄)　第四三界。谓劣．中．妙界(劣界以不善。有覆无记法为性。七心界。色．声．法界摄。中界以有漏善．及无覆无记法为性。十八界摄。妙界以无漏善法为性。意．法．意识界摄)　第五三界。谓善。不善。无记界(善界以一切善法为性。不善界以诸不善法为性。此二七心界．色．声．法界摄。无记界以一切无记法为性。十八界摄)　第六三界。谓学．无学．非学非无学界(学界以学．无漏五蕴为性。无学界以无学无漏五蕴为性。此二意．法．意识界摄。非学非无学界以有漏五蕴。及三无为为性。十八界摄)　后二二者　第一二界。谓有漏．无漏界(有漏界以有漏五蕴为性。十八界摄。无漏界谓无漏五蕴。及三无为为性。意．法．意识界摄)　第二二界。谓有为界．无为界(有为界以五蕴为性。十八界摄。无为界以三无为为性。法界摄)　略依法蕴出六十二界体性。今界摄入十八界中。广明六十二界体性。如彼论说(阿含经中亦列六十二界名)</p>
<p>俱舍论记卷第一(末)</p>
<p>长承三年正月二十九日夜半与两三门弟读并切句了</p>
<p>一交了</p>
<p>校　了</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>