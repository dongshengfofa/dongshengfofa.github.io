<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论记卷第二十六</p>
<p>　　　　沙门释光述</p>
<p>　　分别智品第七之一</p>
<p>分别智品者。决断重知故名为智。此品广明故名分别。所以次明智品者。前品明果。此品明因。因望果亲故次辨智</p>
<p>前品初说至智非见耶者。就此品中。大文有二。一明诸智差别。二明智所成德　就明智差别中。一明忍．智．见别。二明十智相殊。三明十智行相。四诸门分别智　此即第一明忍．智．见别。牒前问起。前贤圣品初于见道位说诸八忍说诸八智。于彼品后八圣道中复说正见。十无学中复说正智。为有忍非智耶。为有智非见耶</p>
<p>颂曰至皆智六见性者。就颂答中。上两句及余二。约无漏以明。有漏慧及后下一句。约有漏以辨　忍通凡．圣。圣言简凡。此忍虽慧。而非是智。泛言诸忍略有四种。若忍辱名为忍。即无嗔名为忍　若安受苦忍名为忍。即精进名为忍　若忍许名为忍。即信名为忍　若观察法忍名为忍。即慧名为忍　此中言忍。以慧为性　泛言诸见。略有二种。一推度名见。以慧为性。二照嘱名见。即以眼根及十智。性皆有照嘱前境用故。此中言见推度名见。故尽．无生言非见也。余如长行</p>
<p>论曰至推度性故者。释初句。总而言之。慧有二种。一者有漏。二者无漏。唯无漏慧立以圣名。以能如实正观四谛故名为圣。有漏之慧虽亦观谛。不分明故不名为圣。就圣慧中八忍非智性。决断名智。疑是犹预自性相违。八忍起时与自所断疑得正俱。尔时正断敌对相违。未已断故而非决断。非决断故不名智。可见性摄推度性故。虽先离欲四法忍位自疑已断。是疑得俱忍流类故。故亦非智。异生断惑诸无间道。虽疑得俱非真对治。非极相违后容退故。而得名智。故婆沙四十四云。复次。忍与所断疑得俱故非智所摄。设不与俱而是彼类。有漏无间道非真对治故。虽疑得俱而亦是智(已上论文)　问疑障决断。忍与疑得俱忍即不名智。无明障推度。忍与痴得俱忍应不名见　解云疑有相应无明。助疑得有力能违忍。独头无明无惑助。忍与彼得俱可说名见。若言亦有相应无明。今言助者据别刹那　又解。重观名智。未已断言显未重知。故婆沙云。问诸无漏忍何故非智。答于诸见境未重观故。谓无始来于四圣谛。未以无漏真实慧见。今虽创见而未重观。故不名智。要同类慧于境重观方成智故。又婆沙一百九十六云。显示诸忍与自所断疑得俱生未重审决不得智名</p>
<p>尽与无生至不推度故者。释第二句。于圣慧中尽与无生二种是智。决断性故。或重知故。非是见性。已息求心不推度故</p>
<p>所余皆通至推度性故者。释第三句中余二。除前八忍及尽．无生余无漏慧一一皆通智．见二性。已断自疑。决断性故。或重知故名智。推度性故名见</p>
<p>诸有漏慧至世正见为六者。释有漏慧．及下一句。诸有漏慧决断性故。皆智性摄于中明六亦是见性。推度性故。谓身见等五染污见。及意识相应世俗正见为六　问忍与疑得俱忍即不名智。与疑俱生慧应亦不名智　解云与疑俱慧相顺同缘。于境决断亦名为智。故婆沙一百六云。问何故名智。智是何义。答决断义是智义。问若尔疑相应慧应不名智。于所缘境不决定故。答彼亦是智。一刹那顷于所缘境亦决定故。然此聚中疑势用胜。令心于境多刹那中犹豫不决说名疑聚。如三摩地一刹那中于境恒住。有时若与掉举相应。令多刹那于境转易说名为乱　又解诸有漏慧以重知故皆智性摄。见如前释。故婆沙四十四云。无一有情于一切境。无始时来非有漏慧数数观之。故有漏慧皆智所摄(已上论文)　问五识俱慧念念别缘。既不重知。应不名智　解云五识俱慧虽非重缘。约自种类说重缘故。有漏意识于彼五境必定曾缘。五识俱慧今时复缘得名重知。故亦名智　如是所说至并慧性摄者。如是圣慧及有漏慧。皆能简择所缘法故并慧性摄</p>
<p>智有几种至苦等谛为境者。此下第二明诸智相殊。就中。一明渐增至十。二明尽．无生别。三明建立为十。四明法．类兼治　就第一明渐增至十中。一明二智．三智。二明三增至九。三明九增至十　此即第一明二智．三智　智十答初问。余答第二问　或此颂中智十。总标名数。余文别明二智．三智</p>
<p>论曰至四谛为境者。此中论文大分可知。又正理七十三云。前有漏智总名世俗。瓶．衣等物性可毁坏。显世俗情。故名世俗。此智多取世俗境故。多顺世间俗事转故。从多建立世俗智名。非无取胜义顺胜义事转。然是爱境。无胜功能息内众惑。故非无漏。或覆出世引发世间得世俗名。体即无智。智随属彼得彼智名。意显此名目有漏智　广如彼说</p>
<p>即于如是至初唯苦集类者。此即第二明三增至九</p>
<p>论曰至灭道四智者。释上二句。于前三智。法．类境别。复分四种。正理七十三云。何缘俗智亦缘苦等作苦等行相。而非苦等智。由彼先以苦等行相观苦等已。后时复容观苦等境为乐等故。又得如是世俗智已。后缘谛疑容现行故</p>
<p>如是六智至为境界故者。释下两句。如是法．类．及与四谛。若无学摄非见性者名尽．无生。此尽．无生。若在后时通缘四谛作十四行。然此二智最初生时唯苦．集类。以缘苦．集六种行相。观有顶蕴为境界故</p>
<p>问何缘初位唯缘有顶苦．集为境　解云有顶苦．集。从无始来不能得断。今时创断。故先缘彼自生庆慰　问何故不作空．非我行相　解云以此二智涉于世俗。谓出观后作我生等解故。前观内不作空．非我行。此即因涉于果。彼前观内作空．非我。后出观心。亦不能作我生等解</p>
<p>金刚喻定境同此耶者。问</p>
<p>缘苦．集同缘灭道异者。答。金刚喻定。若缘非想苦．集即同。若缘九地灭．道即异。以缘三界灭．道皆能断彼惑故</p>
<p>于前所说至二三念一切者。此即第三明九增至十</p>
<p>论曰至余则不然者。释上两句。于前所说九智之中。有法．类．道．及世俗智成他心智。若知他无漏心。以法．类．道他心智知。若知他有漏心。以世俗．他心智知。余五不然。无漏他心智。不知有漏心故非苦．集智。灭是无为故非灭智。他心智是见性。尽．无生智非见性故非尽．无生智</p>
<p>此智于境至谓地根位者。释第三．第四句。此即开章</p>
<p>地谓下地智不知上地心者。别释。既下地智不知上心。义准能知自地．下地。一切下地智不知上地心。若知自．下即有差别。故婆沙九十九云。曾得有漏心．心所法有十五种。是他心智所应取境。谓欲界及四静虑。各有下．中．上三品心．心所法。曾得有漏他心智有十二。谓四静虑各有下．中．上三品他心智。此中初静虑曾得有漏他心智下品者。能知欲界三品。及初静虑下品曾得有漏心心所法。中品者能知欲界三品。及初静虑下．中二品。曾得有漏心．心所法。上品者能知欲界。及初静虑各三品曾得有漏心．心所法。如是展转乃至第四静虑曾得有漏上品他心智。能知欲界。及四静虑各三品曾得有漏心．心所法。如曾得有漏十二种他心智。知十五种曾得有漏心．心所法。未曾得有漏十二种他心智。知十五种未曾得有漏心．心所法亦尔。无漏心．心所法有十二种。是他心智所应取境。无漏他心智亦有十二种。谓四静虑各有三品。此中第二静虑无漏他心智下品者。能知初静虑。及第二静虑各唯下品无漏心．心所法。中品者能知初静虑。及第二静虑各下．中二品无漏心．心所法。上品者能知初静虑。及第二静虑各三品无漏心．心所法。如是展转乃至第四静虑上品无漏他心智。能知四静虑各三品无漏心．心所法。问何故上地下．中品有漏他心智。俱能知下地三品有漏心．心所法。上地下．中品无漏他心智。不知下地中．上品无漏心．心所法耶。答有漏．无漏心．心所法建立各异。谓有漏心．心所法依相续建立。有一身相续中成就三品有漏心．心所法。无漏心．心所法依根品建立。无一身相续中成就二品无漏心．心所法。况有成就三者。建立既别。故知有异　又正理七十三云。如何说一补特伽罗成就九品道断九品惑。此道差别非根有异。由因渐长后道转增。如次能令多品惑断。或诸种姓各有九品。成一九品必不成余。故前后言无相违过。又婆沙云。问初静虑他心智。于欲界四静虑通果心．心所法能知几种。有作是说。能知四种。所以者何。一切皆是欲界摄故。复有说者。唯能知初静虑通果。不知余三。所以者何。如不知因。果亦尔故。又婆沙云。问静虑中间心．心所法。何地智能知耶。有作是说。初静虑上品智能知。复有说者。第二静虑下品智能知。评曰应作是说。初静虑三品智皆能知。所以者何。一地摄故(解云且说初定。以实二定等亦能知)又婆沙云。如来曾得有漏心心所法。佛欲令他知者即知。广如彼说。根谓信解至胜位者心者。既不能知上根．上位。义准能知自根．下根。自位．下位</p>
<p>此智不知至为所缘境者。于三世中唯知现在他心等用。去．来无用故不能知</p>
<p>又法．类品至为所缘故者。释第五句。由法智以欲界全分对治为所缘故。由类智以上界全分对治为所缘故。所以法．类不互相缘。虽欲灭．道法智亦能治上修惑。而非全治。苦．集法智。见道法智。不治上故</p>
<p>此他心智至此智所缘者。此下释后三句。此他心智知他别相是容预修道。见道中无。总观谛理极速转故。虽无行．得二修。然皆容作此智所缘。或总观谛理故无行．修。极速转故无得修</p>
<p>若诸有情至非知见道者。声闻或由上加行。或由中加行。至加行满能知见道初二念心。且据初说但言二念。后十三念。皆亦容作他心智所缘　问知前初二念心已。何故不即知第三念类分心等　解云法．类不同。所缘境别。故不能知。若为更知类分心故。别修加行。经十三念至加行满。彼已度至第十六心。虽知此心。而非见道</p>
<p>麟喻法分至第十五心者。独觉能知见道三念心。知初二念已更以五心修加行知第八心。以此但由下加行故。且据一相知此三念。余十二念皆亦容作他心所缘　问知第八心已。何故不更以五心为加行知第十四心　解云欲知亦得。而不知者。见道位心总有二分。一法分。二类分。知初二念是法分。知第八分是类分。既具知二其心委歇故不更知　又解欲知亦不得。初修加行知初二念。第二复以五心为加行知第八心。至第三更修加行其力微劣。以五．六心为加行不能成也　又解前心稍劣。五心加行即能得知。后心渐胜。以五．六心为其加行不能知也　又解知初二念已。意欲知彼第三苦类忍心五心加行。至加行满乘知第八集类智心。以彼第三第八所缘。苦．集一物因果义分。知时即易。虽不能知第三。能知第八。知第八已。更欲知彼第九灭法忍心。用五心为加行。不知第十四道法智心。以彼二心所缘各别。一缘有为。一缘无为。非是一物。知时即难故不能知。设用六心为其加行。亦不能知第十五心。有说独觉知初二念。更十二念为加行知第十五心。又正理七十三。独觉有四说。初两说同此论。后二说言有说麟喻知四刹那。谓初二心．第八．十四。此言应理。所以者何。许从知初二念心已。唯隔五念知第八心。若复更修法分加行。经五念顷加行应成。何不许知第十四念。有余亦说。知四刹那。谓初二念第十一．二(正理故违此论印取第三)又婆沙九十九。亦有四说同正理。然无评家</p>
<p>世尊欲知至一切能知者。世尊欲知。不由加行具知见道十五念心</p>
<p>尽无生智至名无生智者。此即第二明尽．无生别。引本论文显二智别。智谓决断。或谓重知。见谓推求。或谓现照。明谓照明。觉谓觉悟。解谓达解。慧谓简择。光谓慧光。观谓观察。智等八种并慧异名。正理七十三云。何缘论说无生智中复作是言。我已知苦等。理但应说不复更知等。二行不应俱时转故。若次第转。前与尽智无差别故。不应重说。应知此说意为遣疑。恐有生疑。如时解脱先起尽智。后得无生。如是应许不时解脱先起无生后得尽智。为显一切尽智先起。故复先说已知等言。或先但言我已知等。显时解脱唯有尽智。后复重言我已知等。显不时解脱尽后起无生。故虽重言而无有失。无生智者。何谓无生。正理师言。谓非择灭。有无生故此智得生。智托无生名无生智。灭虽常有而得非常。得彼灭时此智方转。要由得起方名有灭。于有灭位此智方生。或无生言目彼灭得。如涅槃得亦名涅槃。经说以涅槃置在心中故。有彼得位此智方生。智托无生名无生智。有余于此作是难言。若托无生名无生智。则无生智缘非谛法。是则所说违害自宗。无漏慧生唯缘四谛。彼不审察设此难词。我上已言于出观后方起如是分别智故。或此托声是有第七。非境第七。如尽智故。或许此智缘无生得。此苦谛摄。非非谛故(已上论文)　如何无漏智可作如是知者。问。如何无漏智可作如是知。我已知苦等解</p>
<p>迦湿弥罗至二智差别者。答。说一切有部正义。从尽．无生二智观出后得有漏智中。作如是知我已知苦等。非无漏观作如是知。故无有失。由此后得二智果别故。表前观中二智因差别。由二因引是彼士用果。此即以果别因。若无余心隔。应尽智无间即有我已知苦等解。无生智无间即有不应更知等解。然为无学正见等隔故后方起</p>
<p>有说无漏智亦作如是知者。西方沙门经部等计。说有无漏智不作十六行。亦作如是知。我已知苦等</p>
<p>然说见言至亦是见者。通本论文。以实而言。尽．无生智息求非见。以本论中解其十智。一一皆言智见等八。至尽．无生犹说见者。乘言便故　又解尽．无生智。若据息求即不名见。于诸谛理现照转故亦名为见。由此本论亦作是言。且诸智亦是见</p>
<p>如是十智相摄云何者。问</p>
<p>谓世俗智至六少分者。答。谓世俗智摄自一全。他心智一少分。法智．类智各摄自一全。苦．集．灭．道．尽．无生．他心智七少分。苦．集．灭智各摄自一全。法．类．尽．无生四少分。道智摄自一全。法．类．尽．无生．他心五少分。他心智摄自一全。法．类．道．俗四少分。尽．无生智各摄自一全。苦．集．灭．道．法．类六少分</p>
<p>何缘二智建立为十者。此下第三明建立十智　问。何缘有漏．无漏二智建立为十</p>
<p>颂曰至为因生故者。答。由七缘故立二为十。一自性故立世俗智。体是有漏。世俗法故。此世俗智非以无漏胜义智为自性故。若据前文亦从境立名。故前文言。前有漏智总名世俗。多取瓶等世俗境故　二对治故立法．类智。法智全能对治欲界。类智全能对治上界。灭．道法智虽亦能治上界修惑。而非全故　三行相故立苦．集智。此二智境体无别故。但由能缘行相不同。由无常等四行相故立苦智。由因．集等四行相故立集智　又解行相在境。此二智境体虽无别。约行不同分成苦．集　又解行相通在能缘及所缘境。由彼境上有无常等八种行相。能缘之上似彼八行说名能缘。此二智境体虽无别。约行分二　四行相．境故立灭．道智。此二行相有差别故。一作灭等四种行相。一作道等四种行相。行相三解准前应知。此二境界有差别故。一缘无为。一缘有为。由行不同．及境差别立灭．道智</p>
<p>五加行故立他心智。从加行立名。以心是主故初唯知心　六事辨故建立尽智。谓阿罗汉事辨身中最初生故　七因圆故立无生智。具以见．修．及与无学一切圣道。为同类因生故名因圆。初尽智生虽以见．修圣道为因。未以无学圣道为因。不名因圆。后相续位。虽亦无学圣道为因应名因圆。据初说故。或彼尽智非无生智为因故生。不名因圆</p>
<p>如上所言至治上欲耶者。此即第四明法．类兼治。牒前问起。如上所言。法智全能对治欲法。类智全能对治上法。为有少分法智治上界耶。为有少分类智治欲界耶</p>
<p>颂曰至无能治欲者。答。修道所摄灭．道法智。兼能对治上界修断。欲界灭．道胜于上界苦．集法故。故缘下胜能治上劣。欲苦．集粗。上苦．集细。缘粗不能治细。故苦．集法智。不治上修惑。又复已除自界怨已。能兼对治他界怨故。由此类智无能治欲。故正理云。要于自界所作已圆。方可兼为他界所作。非诸类智已事成时。他事未成。有须助义。故无类智治欲界法(已上论文)　又婆沙一百五十八云。问若以灭．道法智。离色．无色界修所断染时。彼色．无色界修所断法无漏离系得。为法智品摄。为类智品摄耶。若法智品摄。此不应理。彼法及断。类智所知故。若类智品摄。亦不应理。彼断及得。法智所证故。有作是说。彼离系得类智品摄。问岂不彼断及得法智所证耶。答虽法智所证。而类智所知故。有余师说。彼无漏离系得。法智品摄。问岂不彼法及断。类智所知耶。答虽类智所知。而法智摄法智所证故。评曰。此中初说为善。以类智品是彼不共决定对治故　于此十智中至谓离空．非我者。此即第三明十智行相。就中。一明十智行相。二明行摄净尽。三明实体能所　此即明十智行相。论曰至四种行相者。释初行颂　等谓等取假想观等。余文可知</p>
<p>他心智中至不缘想等者。释第二颂。无漏他心智虽作共相。是欣行故。而能别观。余文可知　问知他无漏心作道下四行相。知他有漏心何故不作苦．集八行相　解云将答此问。略作三门分别。一叙古解。二出过非。三述正义</p>
<p>叙古解者　第一远法师云。知他无漏心。道智为加行故作道四行。知他有漏心。不以苦．集智为加行。所以不作苦．集八行相　第二魏念法师云。若知他无漏心。作道下四行相。即知他心用尽。若知他有漏心。不作苦等八行相。即知他心用不尽。知苦不知集。知集不知苦。所以不作苦．集八行相　第三彭城嵩法师云。能缘所缘理事须等。所缘无漏心既是理观。能缘他心智还须作理观知。故知他无漏心。作道下四行相。所缘有漏心既是事观。能缘他心智还须事观知。故知他有漏心。不作苦．集八行相　第二出过非者。一破远法师云。本论既言有学八智展转相望皆容作等无间缘。而言道智他心加行。岂不相违　二破魏念法师云。无漏心上亦有四行。知一非余还不知尽。应当不作道下行相　三破嵩法师云。有漏暖等既作理观。能缘他心智。应亦作理观。若言非真理观是似理观。亦应他心智作似理观知。非事观知　第三述正义者。一解云无漏心胜。难可知故。有漏他心智不能知彼。要起无漏方能知彼。所以知他无漏心。作道下四行相。有漏心劣易可知故。有漏他心智。是能知彼故。不起彼无漏他心智知。所以者何。有漏他心智。从无始来数数修习。起时即易。无漏他心智。从无始来不多修习。起时即难。有漏起易故。知他有漏心。还起有漏他心智。无漏起难故。知他有漏心。不作苦．集八行观。起易足知。谁复舍易从难　问但应初定他心智。知欲界心。起时易故。二定已上他心智。应不能知欲界他心。起时难故。谁复舍易从难　解云欲知欲界心。必不故起二定已上他心智知。但为余事入二定等。因入彼定便起彼他心智。知欲界心也　难云亦可因为余事起无漏心。便起无漏他心智知他有漏心　解云从无漏心起有漏他心智易。起无漏他心智难。起易足知。故不起难　问入二定等知欲界心时。何故不还起初定他心智知欲界心。而起二定等知欲心耶　解云当地起易故起当地。异地起难不起初定　第二解云。欣观容可别知。故知他无漏心。作道下四行相。厌观必欲总遣。故知他有漏心。不作苦．集八行观。故正理七十三云。他身无漏心．心所法细故。胜故。非己有漏他心智境。其理可然。何缘己身无漏他心智。不能知他有漏心．心所。于有漏境无漏智生。行相所缘异此智故。谓无漏智缘有漏时。必是总缘厌背行相。是故决定不能别缘他心．心所成他心智。以诸圣智缘有漏时。必于所缘深生厌背。乐总弃舍不乐别观。缘无漏时生欣乐故。既总观已亦乐别观。如有见闻非所爱事。总缘便舍。不乐别缘。于所爱中则不如是。总见闻已亦乐别缘。是故于他有漏心等。必无圣智一一别观。成缘有漏心无漏他心智。以他心智决定。于他心．心所法别别知故。岂不亦有三念住摄苦．集忍智。虽有而非但缘一法。缘多体故(已上论文)</p>
<p>若尔何故至有贪心等者。难。若他心智心．心所法一一别缘。何故佛说如实了知有贪心等。准此经文。贪等与心俱时取也</p>
<p>非俱时取至及垢者。答。如取衣不取垢。取垢不取衣。取贪等心前后别取。非俱时取也</p>
<p>有贪心者至唯贪所系者。因解经中有贪心等。总明十一对心。此下第一释有贪心离贪心。泛明有贪心者。二义有贪。一贪相应名有贪心。二贪所系名有贪心。贪相应心具由二义。余有漏心唯贪所系</p>
<p>有说经言至应得离贪名者。此下诸师解他心智经有贪心等。说一切有部有一师说。此经中言有贪心者。于前二种唯说第一贪相应心。离贪心者。谓治贪心。即是有漏无漏善心。但能对治贪者名离贪心。若异我说有余师言贪不相应名离贪心者。余嗔等。惑相应者。应得离贪名。然不可说名离贪心。以染污故</p>
<p>若尔有心至离贪心等者。论主难。若尔有心非贪对治不染污性。即是无覆无记一分善心。应许此心非名有贪心贪不相应故。非名离贪心不治贪故。然彼亦是有贪心。贪所系故。等者等取有嗔心等。若非摄者。即有十一对摄心不尽</p>
<p>是故应许至名有贪心者。论主难讫复作是言。是故应许说一切有部余师所说。为贪所系名有贪心。对治贪心名离贪心。其离贪心同第一师。故不别说。故婆沙云。如是说者好。谓贪所系故名有贪心。贪对治故名离贪心　又解后师既说为贪所系名有贪心。明知贪对治故名离贪心。唯取无漏若作此解可摄心尽。论主此文权难第一师立第二师。至后文中第二亦破</p>
<p>乃至有痴离痴亦尔者。此即类释。第二对有嗔．离嗔。第三对有痴．离痴。应知亦尔</p>
<p>毗婆沙师至相应知故者。第四对聚．散心。散动即是散乱异名。体即是定。约相续位数散动故立散动名。问散动定能除。散动定为体。智慧遣无明。无明慧为体　解云约相续位说定散动。若约刹那定亦不散。无明不尔。相续刹那皆无智故。故体非慧。余文可知。婆沙说聚心为略心。名异义同</p>
<p>西方诸师至说名为散者。西方诸师即是健驮罗国诸师也。婆沙云外国师</p>
<p>此不应理至道智者。毗婆沙师破。此不应理。诸染污心若与眠相应。应通聚．散故。眠故名聚。染故名散。又应违害发智本论所言。如实知聚心。具足有四智。谓法智．类智．世俗智．道智。又婆沙一百九十云。略心如实知略心。此四智谓法智．类智．世俗智．道智。散心如实知散心。此一智谓世俗智　此随所应如前。婆沙前卷释云。问何故此中不说他心智。答他心智知他相续心．心所法。此中如实智知自相续心．心所法。是故不说。复次他心智知现在心．心所法。此中如实智知过去心．心所法。广如彼释　又云。问此中复何故不说苦．集智耶。有说此中亦应说苦．集而不说者当知此义有余。有说。苦．集智是厌行相智。此中如实智是欣行相智。是故不说。有说。苦．集智缘所厌事。此中如实智缘所欣事。广如彼释　又云。不说尽．无生智者。此是见蕴但说诸见性智。非彼见性智是故不说　婆沙论文不简灭智。不知心故。此在绝言。若说睡眠名为聚心。准婆沙文。但应说一世俗智知。如何乃言四智知也。婆沙评家同此论破</p>
<p>沉心者至相应起故者。第五对沉心．策心。婆沙云下心．举心。名异义同</p>
<p>少心者至得少大名者。第六对少心．大心。少心者谓染心。少净品人所好习故。大心者谓善心。多净品人所好习故。故染名少。善名为大。或由三根少．多。或由价数少．多。或由眷属少．多。或由随转少．多。或由力用少．多。故名少．大。染心根少。若与独头无明俱起。即一根相应。若与贪．嗔俱起。即二根相应。以贪．嗔起必有相应无明故。故言极二相应。理实现染亦不名修。现在善法亦名为修。且望未来以明眷属。染心随转少。唯受．想．行三蕴故。善心随转多。散心虽复受．想．行三蕴随转。若在定心。通色．受．想．行四蕴随转。余文可知</p>
<p>掉心者至能治彼故者。第七对掉心．不掉心。能治彼故即是定心。故婆沙云。不掉心者。谓善心奢摩他相应故。或能治彼即是行舍。故婆沙云。不掉心者。谓善心行舍相应故</p>
<p>不静静心应知亦尔者。第八对不静心．静心。准掉．不掉释。又婆沙云。不静心者。谓染污心。不寂静相应故。一切烦恼皆不寂静性。静心者谓善心。寂静相应故。一切善法皆寂静性</p>
<p>不定心者至能治彼故者。第九对不定．定心。谓能治彼散动之心。即是定心。故婆沙云。不定心者。谓染污心。散乱相应故。定心者。谓善心。等持相应故</p>
<p>不修心者至容有二修故者。第十对不修．修心。不修心者。谓染心。得．习二修俱不摄故。修心者。谓善心。容有得．习二种修故。从来未得今时创得名得修。此通法俱及法前得。体现在前即名习修。此通初．后皆名习修。于善法中。或有得修非习修。如未来善今时创修。或有习修非得修。如曾修善体现在前。或有得．修亦习修。如未来曾修善今创现前。或有非得．修非习修。除前三相。非皆具有故置容言。故婆沙云。修心者。谓于得修．习修。随一或俱修心</p>
<p>不解脱心至容解脱故者。第十一对不解脱解脱心。不解脱心者。谓染心。体是染故。自性不解脱。于有惑身中起故。名相续不解脱。故婆沙云。不解脱心者。谓于自性解脱．相续解脱不解脱。解脱心者。谓善心。自性容解脱。相续容解脱。一切善心略有二种。一有漏。二无漏。若无漏者。名自性解脱。体离缚故。通学．无学。非诸善心法皆名解脱故置容言。善心依身略有二种。一有惑身。二无惑身。若依无惑身名相续解脱。此据出障名解脱身。非诸依身皆名解脱故置容言。谓善心中若自性解脱名解脱心。若依相续解脱身亦名解脱心。应作四句　或有善心自性解脱非相续解脱。谓学无漏心　或有善心相续解脱非自性解脱。谓无学有漏善心　或有善心自性解脱亦相续解脱。谓无学无漏心　或有善心非自性解脱亦非相续解脱。谓学有漏及异生善心　于四句中前三名解脱心。故婆沙云。解脱心者。谓于自性解脱相续解脱。随一或俱解脱心</p>
<p>如是所释至诸句别义者。经部师问。如是所释一即不顺契经。二不能辨诸句别义</p>
<p>如何此释不顺契经者。毗婆沙师问。如何我释不顺契经</p>
<p>经言此心至有观无止者。经部师答。经言此心云何内聚。谓心若与惛沈俱行。睡眠俱行。或内相应有止无观。谓无色定。或言内者。谓内心中非要在定。经部定．慧不俱起故。故言有止无观。如是等类皆名内聚。云何外散。谓心游涉色等五境随散随流。或内相应有观无止。谓未至．中间。或言内者。谓内心中非要在定。经部定．慧不俱起故。故言有观无止。如是等类皆名外散</p>
<p>岂不前说至通聚散过者。毗婆沙师责。岂不前难西方诸师染心眠俱便有一心通聚．散过</p>
<p>虽说非理至是散心故者。经部师释。虽说非理。我宗不许与睡眠俱诸染污心是散心故。眠俱染心。唯聚心故。故无一心通聚．散过</p>
<p>岂不又说本论相违者。毗婆沙师难。岂不又说本论相违聚心具足四智知耶</p>
<p>宁违论文勿违经说者。经部师答</p>
<p>如何不辨诸句别义者。毗婆沙师问</p>
<p>谓依此释至八异相故者。经部师答。十一对中初之三对贪等不并。分明别说理且可然。不能辨了散等．聚等八对异相。谓一刹那染心。即是散等八。一刹那善心即是聚等八</p>
<p>依我所释至别立八名者。毗婆沙师救。依我所释非不能辨此契经中八句别义。谓虽散等同是染心。而为显其过失差别。故依八义别立八名。欲令有情生厌离故。及虽聚等同是善心。而为显其功德差别。故依八义别立八名。欲令有情生欣乐故</p>
<p>既不能通至名非时修者。经部师破。既不能通所违经说。所辨八义。不依经故理亦不成。又若沈相应心即掉相应心者。经不应说。若于尔时心沈。恐沈修安．定．舍三觉支者名非时修。修择．进．喜名依时修。若于尔时心掉。恐掉修择．进．喜名非时修。修安．定．舍名依时修。此经意说。心沈须策。心掉须抑。沉心．掉心经既别说。明知沈．掉起不俱时。如何可言沉心即掉心</p>
<p>岂修觉支有散别理者。毗婆沙师难。七觉在定支必具有。岂修觉支。有散心中别修道理。如何乃言时．非时别</p>
<p>此据作意至故无有失者。经部师释。此据作意将入定时欲修觉支名修。非现前修无漏觉支。故无有失</p>
<p>岂不我说至我说体一者。毗婆沙师释经。若据偏增。别说沈．掉。若据恒与沈．掉相应。我说染心其体一也。随自意语至意不如是者。经部师非</p>
<p>前说一切至名有贪心者。论主前难权许第二师解。今还征破。前说一切贪所系心皆名有贪心贪系是何义　牒计征问　若贪得随故名贪所系。有学无漏心应名有贪心。贪得随故　若贪所缘故名贪所系。无学有漏心应名有贪心。亦为他人贪所缘故。若不许彼无学有漏心为贪所缘。云何彼心可成有漏。汝若转计。言谓无学有漏心。由为见等共相惑缘故名有漏心。不为贪等自相惑缘故。不名有贪心。不为贪缘可非有贪。既为无明共相惑缘。应名有痴。痴所缘故。复以理破。然他心智不缘贪得。亦不可说缘彼缘心之贪。既不得缘。宁知他心是有贪等。故非贪系名有贪心。以彼释经亦不得意。故今论主复叙征破</p>
<p>若尔云何者。前第二师问</p>
<p>今详经意至名离贪等者。论主第三正解。今详经意。贪相应故名有贪心。贪不相应名离贪心。即诸善心及诸无覆。等者等取有嗔心等。准释可知</p>
<p>若尔何故至不还堕三有者。第二师难。若言离贪嗔痴心亦通有漏。何故经言离贪．嗔．痴心不还堕三有。既言不堕三有。明知离贪心等唯是无漏</p>
<p>依离得说故无有过者。论主通经。依离三界烦恼得说故。言不还堕三有受生。非唯无漏体不通彼三有所摄。彼据离得不堕三有名离贪等。我据贪不相应名离贪等。各据一义故无有失</p>
<p>岂不于前至不相应故者。第二师指同前破。岂不于前第一师已破此说。若贪不相应名离贪心者。余惑相应者应得离贪名。彼亦与贪不相应故。如何乃立所破义耶</p>
<p>若依此意至有痴等故者。论主救。我以理为正。岂以前破即是非耶。若依此意。余惑相应亦名离贪许亦无违。然不说为离贪心者。以属有嗔．有痴等故。准此故知。有漏．无漏善心及无覆心皆名离贪心。泛由二义心名有贪。一贪相应。二贪所系。泛由二义心名离贪。一贪不相应。二是贪对治。上来总有三解。第一师依贪相应故名有贪心。对治贪故名离贪心。第二师依贪所系故名有贪心。对治贪故名离贪心。第三论主依贪相应故名有贪心。贪不相应名离贪心　问准婆沙一百九十。亦有此三说。破初．后两说取此第二为正。如何论主取婆沙不正义　解云论主以理为正。非以婆沙评家为量。初师释经摄心不尽。第二师说不得经意。故今论主以此为正</p>
<p>旦止傍论至能缘行相不者。止诤述宗。问。此所明他心智既知他心。为亦能取他心所缘色等境不。及亦取他心家能缘行相不。如有余人缘彼他心。此余人心名他心家能缘行相</p>
<p>俱不能取至能自缘失者。答。俱不能取。知彼心时不观彼心所缘。不观彼心家能缘行相故。谓他心智但知彼心有染等心。不知彼心家所染色等。亦不知彼心家能缘行相。若知他心所缘境者。即有他心智应亦缘色等名他色智过。若知他心家能缘行相者。又亦应有能自缘失。以他心智是彼他心能缘行相故。此宗不许心自缘也　又解他心智起为他心缘边是他心所缘。复缘他心是他心能缘行相。若他心智知他心所缘．能缘行相者。又亦应有能自缘失。非他心智。此即双破。故婆沙九十九云。他心智但缘他心不缘他心所缘行相。若缘他心所缘行相。应缘自心非他心智。自心是彼所缘及能缘行相故。诸德皆云。能缘行相者。即是他心上能缘行相。但知他心体。不知他心上能缘行相者。不然。婆沙论文极分明故</p>
<p>诸他心智至如应容有者。述己宗也　又解此文亦答前问。显他心智不知他心所缘能缘。诸他心智有决定相。谓唯能取欲．色界系。及非所系　欲界等言。简异无色。不知上故　他相续。简自身。不知自故　现在。简过．未。以彼过．未无作用故　同类。谓法分知法分　类分知类分　有漏知有漏　无漏。知无漏等。此即简异类。心心所法简色等。以不能知色等境故　一简二等。谓但知一非二等故　实简于假。以他心智不知假故　自相。简共相。以不知共相故。如识了别名自相等。无漏他心智虽作共相。别观一法不观多法。故亦名自相。以此等法为所缘境作道四行故。与无愿三摩地相应。不作余行相。空．无相三摩地不相应。尽．无生所不摄。他心智是见性。此是息求非见性故。苦．集．灭智如前已简。为尽．无生亦通道谛故复重简。不在见道。以速疾故。非容预故。不在无间道。以断障故。非容预故。余修道中加行．解脱．胜进道中。如其所应容可有故</p>
<p>尽无生智至不受后有者。释后两句。尽．无生智初起唯缘有顶苦．集作六行相。若在后时通缘四谛。十六行中除空．非我。各具余十四行相。所以不作空．非我者。由此二智虽胜义摄。而涉于世俗我生已尽等。故在观内离空．非我。此即前因涉于后果。谓由观内尽．无生力。于出观时后得智中作如是言。我生已尽等。故在观内离空．非我。以空．非我违于我故。故婆沙二十九云。我生已尽者。是缘集四行相　梵行已立者。是缘道四行相　所作已辨者。是缘灭四行相　不受后有者。是缘苦二行相。谓苦．非常。又婆沙一百二云。如契经说。诸阿罗汉。如实自知我生已尽．梵行已立．所作已辨．不受后有。此中我生已尽者。然诸生名显多种义。谓或有生名显入母胎。或有生名显出母胎。或有生名显分位五蕴。或有生名显不相应行蕴少分。或有生名显非想非非想处四蕴(前四种生如婆沙彼释不能具引)。或有生名显非想非非想处四蕴者。如此中说我生已尽。问此尽何生。过去耶。未来耶。现在耶。若尽过去生。过去生已灭何须尽。若尽未来生。未来生未至何所尽。若尽现在生。现在生不住。何须尽。答应作是说。尽三世生。所以者何。此中生名既显非想非非想处四蕴。诸瑜伽师总观非想非非想处三世四蕴离彼染故。令生因果皆不得成。广如彼释</p>
<p>梵行已立者。谓无漏行已立。问为学梵行已立为无学梵行已立耶。答学梵行已立。非无学梵行。所以者何。无学梵行今始立故　所作已辨者。一切烦恼皆已断故。一切所作已究竟故。一切道路已遮塞故。广如彼释　不受后有者。尊者妙音作如是说。诸阿罗汉皆无后有故。通说为不受后有。广如彼释　又云。问我生已尽乃至不受后有。一一当言是何智耶。有说此中我生已尽是集智。梵行已立是道智。所作已辨是灭智。不受后有是苦智。广如彼释</p>
<p>为有无漏至余说有论故者。此即第二明行摄净尽。上句述正宗。下句叙异说</p>
<p>论曰至越此十六者。释上句。正理七十三云。岂不有说尽无生智必自了知我生尽等。此不相违前已说故。谓前已说无漏观后。世俗智中作此行相。非无漏智此行相转。由尽．无生引起俗智。推功于本言彼了知。故许此智离空．非我　又云。若尔既有无漏他心智。应越十六有无漏行相。谓他心智皆以一实自相为境。道等行相皆以聚集共相为境。彼．此既殊。知离十六决定别有无漏行相。非定许故所难不然。谓我所宗。非决定许共相行相但缘聚集。许有受．心二念住故。如观一受体是非常。此智生时以共相行相。观一实自相为境极成。如是宁不许无漏他心智。以共相行相缘一实自相。谓知他心是真道等。即缘一实是道等相。若谓应如受心念住总缘三世所有受心。为非常等共相行相。无漏他心智亦总缘三世他无漏心等。为道等行相。便违自宗他心智起唯缘现在一实自相。此亦不然。加行异故。此智加行为欲知他现能缘心有贪等别。修非常等念住加行为总厌背诸有漏法。由前加行势力有殊。至成满时现总缘别。是故无有应相例过。若谓非常非受自体故。应观受为非常时。非缘一实自相为境。宁可引此喻他心智。则彼应许受非非常。不应于受起非常观。如受与心其体各别。必定无有观受为心。虽即观受以为非常。而无一物有多体过。领纳非常体无别故。如损．益等非离领纳所余行相。余法亦然(已上论文)</p>
<p>外国师说至越于十六者。此下释下句外国师即是西方沙门。此叙异说</p>
<p>云何知然者。迦湿弥罗问</p>
<p>由本论故至故释非理者。外国师答。由本论故。即是识身足论。如本论说。颇有无漏不系心能了别欲界系法耶。答曰能了别。谓非常等八种行相。及有是处。处是称合道理相容受义。及有是事。事谓事用。此十皆名如理所引了别。本论既离八行相。外别说有是处．有是事是不系心。故知离十六行相。外别有无漏心。汝迦湿弥罗。若谓彼文不为显示不系心了别欲界系法时。除前所明八行相。外别有有是处。有是事行相。但为显示不系之心作八行相。缘欲界系法。斯有是处。斯有是事。前八别说。后二总结。无别体性。此释不然。本论余文无此说故。谓若本论依此意说。应于本论余处文中。亦说此言。有是处。有是事。总结前文。然彼余文但作是说。颇有见断心能了别欲界系法耶。答能了别。谓我故。我所故。是有身见。断故。常故。是边执见。无因故。无作故。损减故。是邪见。或无因故集下邪见。无作故道下邪见。损减故苦灭下邪见。或无因故谤因邪见。无作故谤果邪见。损减故谤因果邪见。尊故．胜故．上故．第一故是见取。或尊故苦下见取。胜故集下见取。上故灭下见取。第一故道下见取。或尊故计胜预流。胜故计胜一来。上故计胜不还。第一故计胜应果。能清净故。能解脱故．能出离故是戒禁取。能清净欲界。能解脱色界。能出离无色界。或能清净烦恼障。能解脱业障。能出离异熟障。惑故．疑故．犹豫故．是疑　又解惑是欲界。疑是色界。犹豫是无色界。又解惑佛。疑法。犹预僧。及．贪．嗔慢。并痴随眠不如理所引了别。此等亦应说有是处有是事言。见断心后既无结言。故迦湿弥罗前解非理</p>
<p>十六行相至所行诸有法者。此即第三明实体能所。一问十六行相实事有几。二问何谓行相。三问能行。四问所行　颂中四句如其次第答前四问</p>
<p>论曰至名四实一者。此下释第一句。此叙异说是不正义。有余师说。十六行相。名虽十六实事唯七。谓缘苦谛四种行相。治四倒故名．实俱四。缘余三谛四种行相。非治倒故名虽有四实事唯一。故婆沙七十九云。问何故缘苦有四行相。名有四种实体亦四。缘余三谛而不尔耶。答缘苦谛行相是四颠倒近对治故。如四颠倒名．体各四。缘余三谛所起行相。非四颠倒近对治故。名虽有四实体唯一</p>
<p>如是说者至永超故出者。此是正义。如是说者。实亦十六。总有四番释十六相。此即初番。苦谛有四相。待众缘生故非常。迁流逼迫性故苦。违我所见故空。违我见故非我。集谛有四相。犹如种子生芽道理故因。能等现果理故集。令果相续理故生。能成辨果理故缘。喻况可知。灭谛有四相。诸有漏蕴断尽故灭。贪．嗔．痴三火息故静。体无众患故妙。解脱众灾横故离。道谛有四相。通众圣行义故道。契合正理故如。正趣向涅槃故行。能永超生死故出</p>
<p>又非究竟故至有故出者。第二番释。非是究竟涅槃常故非常。有漏行法如人荷重檐故苦。五蕴内离士夫我故空。体非自在故非我。牵引果义故因能出现果义故集。滋产果义故生。能与果为依义故缘。灭性不相续。令诸三有相续断故灭。故婆沙云。性不相续尽诸相续故名为灭。离生．异．灭三有为相故静。涅槃善．常。四种善中胜义善故妙。至此涅槃得极安稳故离。治外道．邪道故道。治不如理故如。趣入涅槃宫故行。弃舍一切三有故出　问四谛各有四行相。何故各一行标名　解云婆沙七十九云。复次苦相不共。唯有漏法是苦非余故名苦谛。非常等三是余共相。谓非常相三谛皆有。空．非我相遍一切法。故此不名非常等谛。复次集相但于有漏法有。招集生死非无漏故。因．生．缘相无漏亦有。圣道亦名因．生．缘故。集不共故立以谛名。是故世尊但名集谛。复次灭名不共故立谛名。灭名唯显究竟灭故。静名滥定。妙．离滥道。故不名为静妙离谛。复次道名唯显趣涅槃路故立谛名。如滥正理。行通有漏。出通涅槃。故此不名如．行．出谛。广如彼说</p>
<p>如是古释至非我者。论主言。如是古释既非一门故随所乐。又作后两解。此即第三番释。体生灭故非常。有漏之法违圣心故苦。于此蕴中无我故空如舍中无人。即蕴自体非我故非我。如言即舍非人</p>
<p>因．集．生．缘至与论为异者。论主述经部解。集谛四行相。因．集．生．缘。如经所释。诸五取蕴以贪欲为根。根能生长即因义也。以贪欲为集。集能集起果也。以贪欲为类。类谓种类即众缘也。以贪欲为生。生即能生果也。于此四中唯说生声。应知在缘后说。与论为异。以论说生为第三故。因．集．生．缘皆贪欲为体</p>
<p>此四体相差别云何者。问</p>
<p>由随位别至如华蕊于果者。经部答。由随分位差别不同。四贪欲异。一执现总我起总自体欲。谓诸有情于最初位。执现五蕴总计为我。起总自体贪欲。二执当总我起总后有欲。谓诸有情次于后位。执当来五蕴总计为我。起总后有贪欲。三执当别我起别后有欲。谓诸有情次于后位。执当来五蕴别计为我。起别后有贪欲。或计四天王天。或计三十三天等名当别我。四执续生我起续生时欲。谓诸有情次于后位。执彼当来中有五蕴。为续生我起续生时贪欲　又解执彼当来生有初位续生时我。起续生时贪欲　又解中．生二种俱名续生我。于当中．生起续生时贪欲。或执造业我起造业时欲。谓诸有情执此现在造当业我。起造业时贪欲以为第四。次别配释云　第一执现总我起欲望于苦果是初因故。说名为因。犹如种子远望于果。即是经中以欲为根　第二执当总我起欲。望于苦果渐近等招集故。说名为集。如芽．茎等于果渐近。即是经中以欲为集　第三执当别我起欲。望于苦果为别缘故。说名为缘。犹如田等于所生果。谓由田．水．粪等力故。令所生果味有甘等。势力差别。熟变不同德用别生。除饥．渴等名为德也。即是经中以欲为类　第四执续生我起欲。或执造业我起欲。望于苦果能近生故说名为生。犹如华．蕊近生于果。即是经中以欲为生　问何故现起贪欲总非别。当来即于总．别起爱　解云现体已起。即于此体但可总贪。当体未生。生不定故。或于总相起贪。或于别生起贪　又解执造业我起造业时欲。亦名于现别我起贪</p>
<p>或如契经至亦当反异有者。又解四欲。或如经说。有二种五。二种四爱行。为四种欲。执现总我有五种异。一执总我现在决定有其自性。二执总我现如是有。或是婆罗门。或是刹帝利等。三执总我现变异有。谓婴孩童子．少年．盛年．老年变异不同。四执总我于三世中是现在世有。五执总我于现在世必灭归无　执当总我亦有五异。准现应释　执当别我即有四种异。一执别我于三世中是当来世别有。二执别我当来决定别有自性。三执别我当来如是别有。如婆罗门等。四执别我当来变异别有。如婴孩等。于当总我五种之中但阙当无。余四同前。唯回第四为今第一。次第不同。别执坚固故不言无。总执稍宽容计无也　不但执当别我有四种异。执续生我等亦有四种异。等者等取执造业我。释此四种准前应知。准此中文造业时我。亦望当来说四种异　又解所言亦者。不但造业时我。于现在世有四种异。续生时我。于当来世亦有四种异　又解前一总亦。显续生造业四数同前执当别我。后四别亦复显续生四数同后造业时我。但当．现不同。余皆相似</p>
<p>流转断故至永离有故出者。生死流转法断故灭。至此涅槃众苦息故静。如契经说。苾刍当知。诸有漏法皆悉是苦。唯有涅槃最为寂静。涅槃最胜更无上故妙。一证永证不退转故离。犹如世间正道路故道。如实谛理转故如。定能趣向涅槃故行。如契经说。此无漏道至清净涅槃余外道见必无能至清净理也。永离三有故出</p>
<p>又为治常乐至行出行相者。此即第四番释。为治常见故修非常行相。为治乐见故修苦行相。为治我所见故修空行相。为治我见故修非我行相。为治外道无因见故修因行相。为治梵王．自在天等一因见故修集行相。多法聚集为因生果。为治数论转变常因等见故修生行相。彼宗体常前后转变能生诸法。如金转变成环玔等。为治以知为先能生因见故修缘行相。遇缘即起。何须以知为先　言知先因者。如自在天将变境时。先起欲知彼境。起欲知已然后方变。大自在天以知为先。故名知先因也。或数论自性名知先因。欲变境时。要我先思欲知境界。起欲知已自性方变。此之自性以知为先。方能变境故名知先因也　为治解脱是无见。修灭行相。谓诸外道起大邪见拨无解脱。为对治彼修灭行相。生缘灭故明知有灭　为治解脱是苦见故。修静行相。谓诸外道作如是执。我见世间。无一眼者尚以为苦。况复涅槃。诸根总灭。而不苦哉。为治此见修静行相。以涅槃中。苦皆寂静　为治外道执四静虑及四无色等至乐是妙见故。修妙行相。此有漏定非真妙法。唯有涅槃是真妙法　为治解脱是数退堕非永见故。修离行相。谓诸外道执无想天等为真解脱。后时观见数退堕落便作是执。解脱涅槃是数退堕。非永出离。为治彼见修离行相。以证涅槃必不退故　为治拨无圣道邪见故。修道行相。以道行相缘实道故　为治外道执苦行等邪道见故。修如行相。契正理故名之为如　为治计余法为道是真见故。修行行相。故正理云。为治世间离染是真道故。修行行相　为治退道数见故。修出行相。故正理云。为治尝遭不永离染道所诳惑。于真圣道亦不敬故。修出行相</p>
<p>如是行相以慧为体者。释第二句。此即标宗</p>
<p>若尔慧应至不相应故者。论主难。若此行相唯慧为体。不通余心心所。是即慧应非有行相。若两慧俱起。可言彼此相有。以慧与慧不相应故。不可说言慧有行相</p>
<p>由此应言至皆名行相者。论主难杀。自为一解。由此应言。诸心．心所取境之时。有影像相类各别故皆名行相　或于境中实类差别。青非黄等取境类别皆名行相。可得言有　问如婆沙七十九一说行相通心．心所。一说行相以一切法为性。评家行相以慧为性。论主何故以不正义为难　解云论主意乐即立。非以婆沙评家为量</p>
<p>慧及诸余至皆是所行者。释后两句。心．心所法由有所缘故皆是能行于境。一切有法皆是所行境界</p>
<p>由此三门至唯是所行者。对辨差别。由此行相．能行．所行体有宽狭。慧是简择名为行相。能取境故名能行。为他缘故是所行。余心．心所能取境故是能行。为他缘故是所行。非简择故不名行相。诸余有法为他缘故名所行。不能取境故非能行。不能简择故非行相。若据通名行相。诸心．心所皆名行相。此据简择唯慧非余　又解论主前虽难杀今还约宗明义</p>
<p>已辨十智至余八通三界者。此下第四诸门分别智。就中。一明性．地．依身。二明念住摄智。三明十智相缘。四明十智缘境。五明人成就智。六约位辨修智　此即第一明性．地．依身。结前生起　已辨十智差别行相差别　或已辨十智家行相差别　前解总结。后解别结。初句明性。次三句明依地。后一颂明依身</p>
<p>论曰至唯是善者。释初句。可知</p>
<p>依地别者至三无色者。释次三句。世俗智通依一切地。他心智唯依四根本静虑不依余地。故正理七十四云。他心智唯依四根本静虑。不依近分．静虑中间。此智所缘极微细故。谓依彼地道力微劣。不能了达他相续中现在微细心心所法。亦不依无色无此加行故。又通性故。余地非依。五通所依止．观等故　法智依此四静虑。及未至．中间六地。故正理云。法智通以六地为依。谓未至．中间．四根本静虑。不依余近分。彼唯有漏故。亦不依无色。此缘欲界故　余七依此六地及下三无色。故正理云。所余七智九地为依。谓下三无色。及前说六地。总说如是。然有差别。谓此所说七种智中。类智决定依九地起。苦．集．灭．道．尽。无生智。若法智摄六地为依。类智摄者通依九地</p>
<p>依身别者至通依三界身者。释后一颂。正理云。谓他心智依欲．色界俱可现前。不依无色彼自无故。不起下地他心智者。此智随转色彼无容起故　法智但依欲界身起非依上界。以缘欲界四谛境故。生上二果不起法智缘欲四谛。又婆沙二十八云。谓生上二界必不起法智。以彼厌下苦．集谛故。不欲重观既不观下苦．集。亦不观下灭．道。以灭．道智用苦．集智为上首故(已上论文)　问若不欲观者。如何生色天眼．耳等亦缘欲法　解云事观起易得缘欲界。理观起难故不缘欲　问身生色界得起无漏他心智缘欲心不　解云既言法智不缘欲道。明知不缘。又正理云。法智但依欲界身起非上二界。入出此智诸有漏心唯欲有故。又法智随转色所依大种。唯欲界系故。又此能治起破戒惑。破戒唯欲非上界故　除前他心及与法智。余八智现起通依三界身</p>
<p>已辨性地至皆通四者。此即第二明念住摄智。思之可知</p>
<p>如是十智至为所缘故者。此即第三明十智相缘。婆沙一百七云。法智缘下。类智缘上。故不相缘。如有二人同住一处。一人观地一人观空。如是不相见面。余文可知</p>
<p>十智所缘至及善无为者。此下第四明十智缘境。就中。一正明智缘境。二别明俗总缘　此即第一正明智缘境。初三句答前问。后五句答后问。心．心所法名相应。色．不相应名不相应。余文可知</p>
<p>颇有一念智缘一切法不者。此下第二明俗总缘。此即问也</p>
<p>不尔者。答</p>
<p>岂不非我至皆非我耶者。难</p>
<p>此亦不能缘一切法者。通</p>
<p>不缘何法至此体是何者。征</p>
<p>颂曰至唯闻思所成者。上三句答初问。后句答第二问</p>
<p>论曰至应顿离染者。以世俗智观一切法。为非我时犹除自品。自品即是自体等法。自体谓俗智自体。相应谓俗智相应心．心所法。俱有谓俗智同时谓四相。故杂心杂品云。亦不缘共有。同一果故。或可。此论言俱有法亦摄于得。以得亦是极相邻近故。杂心论说同一果者。不相应中且据亲说。或论意各别</p>
<p>问何故婆沙非我观中云。问何等名俱有诸法。答此随转色。及此随转不相应行　准婆沙亦通色。何故但言四相　解云此论俗智散位闻思故不言色。婆沙俗智亦通修慧故兼言色。论意不同无劳会释。又婆沙第九云。不知自性者。即止大众部执。不知相应诸法者。即止法密部执。不知俱有诸法者。即止化地部执。言智能知。即止犊子部执(已上论文)　境是所缘境。有境是能缘智。以境．有境别故不缘自体。若缘自体应无差别。同一所缘故不缘相应法。譬如众人同观初月不相见面。极相邻近故不缘俱有法。如眼不见近眼根色。故刹那三法非此智所缘。此智唯是欲．色界摄。闻．思所成非修所成以修所成地别缘故不能总缘。若异此者。修能顿缘应顿离染。正理七十四破云。此不应理。言修所成唯地别缘。非极成故。谓我宗许静虑地摄修所成慧。有能总缘随所依身自上境故。厌下欣上方能离染。此既总缘唯欣行相。故于离染无有功能。故彼所言皆为非理</p>
<p>若作俱舍师救言。修所成慧有能总缘亦非极成。我宗不许修总缘故。此乃宗别无劳会释。若依说一切有宗。非我观亦通修慧。故正理七十四云。此智唯是欲色界摄。无色界中虽有此类。而缘法少。非此所明。此通闻．思．修所成慧。皆能除自品缘一切法故。又婆沙第十解无我观中云。闻．思．修所成者通三种。又云。地者此行相在七地。谓欲界．未至．静虑中间．及根本四静虑。此则总说。若别说者。闻所成慧唯在五地。谓欲界．四静虑。思所成慧唯在欲界。修所成慧唯在六地。谓前说七地中除欲界。又准婆沙依地门。闻慧不通未至．中间　问若依婆沙下文解三慧中。一云。闻慧唯在五地。谓欲界．四静虑。有说在六地。谓前五．及静虑中间。有说在七地。谓前六及未至。然无评家。何者为正　解云婆沙前文既无异说。依五地为正　又解若据非我观等。殊胜闻慧唯在五地。若据常徒起者。亦通未至．中间。若作此解。俱容为正　问身生下地起上闻慧不　解云不起。如婆沙第十云。加行得．离染得．生得者。可言通三种。此则总说。若别说者。欲界闻思所成非我行相唯加行得。色界闻所成非我行相。可言加行得。可言生得。云何可言加行得。谓若此间于自．共相。善修习者生彼便得。若不尔者生彼不得。云何可言生得。谓虽此间善修习已。若未生彼终不能得。生彼方得。彼闻所成非我行相。必依此间所修加行。生彼得故。色界修所成非我行相。是加行得．及离染得。亦可言生得　婆沙既解色界闻慧非我行相。若加行得者生彼便得。若生得者亦言生方得。明知身在下地不得起上闻慧。若先已得。如何论言生彼便得。古德皆言。身在欲界修习色界闻慧非我观。生彼即得者。不然。若言先得。何须复言生彼即得。又婆沙云。问云何起非我行相耶。答若生欲界起欲．色界非我行相。俱能缘一切法。若生初静虑起初静虑非我行相。不定者亦能缘一切法。定者唯缘从初静虑乃至有顶。起上三静虑非我行相。亦唯能缘从初静虑乃至有顶。若生第二静虑起第二静虑非我行相。不定者能缘一切法。定者唯缘从第二静虑乃至有顶。起第三．第四静虑非我行相。亦唯能缘从第二静虑乃至有顶。若生第三．第四静虑。如理应说。婆沙既言。身生此地起此地非我观分定．不定。若起上地非我观。唯约定心缘自．上地不言不定。以此故知。身生下地不起上地闻慧非我观。闻慧非我既不得起。所余闻慧唯皆不起</p>
<p>已辨所缘至定成九成十者。此即第五约人成智。总约四位以辨</p>
<p>论曰至谓增无生者。诸异生位及圣见道第一刹那定成俗智。第二刹那定成三智。加法智及与苦智。以重知故。第四刹那又增类智。第六刹那又增集智。第十刹那又增灭智。第十四刹那又增道智。于见道中诸未增位。成数多少。如前位说。故至修位中由未增故亦定成七智。如是异生及十六心位。若已离欲各增他心。于离染位唯除异生生无色者。不成他心。余皆成就。故正理云。然异生位。及见道中。唯可成就俗．他心智道类智时具成二种。尔时初得不还果故。兼得无漏以成果体。余修位中皆具成二。生无色者便舍世俗(已上论文)　时解脱者定成九智者。又加尽智。不时解脱定成十智。又增无生</p>
<p>于何位中顿修几智者。此下第六约位辨修智。就中。一约见道辨修。二约修道辨修。三约无学辨修。四约余位辨修。五约依地辨修。六通明四修义　此即总问。修总有四。得．习．治．遣。此下且约得．习二修以辨。又正理云。且应思择。何谓为修。谓习善有为令圆满自在。非染．无记者。无胜爱果故。非善无为者不在相续故。又无为无果故</p>
<p>且于见道至唯加行所得者。就答中。此即第一约见道辨修。将辨诸修。略依加行．无间．解脱．胜进四道明其十智。得修．习修者。苦．集．灭．道．法．类．世俗皆容四道得修．习修。以宽通故。若他心智加行道中非断障故容得．修。非容预故无习修。无间道中以断障故非得．习修。解脱．胜进非断障故容得．修。容预道故容习修。若尽智四道之中。相系属故皆容得修。加行．无间是见性故非习修。解脱．胜进容息求故容习修。若无生智如尽智说。差别者。解脱道中无习修无容起故。应知略依一切四道随其所应各有二修。作此判释。其中差别如下论文</p>
<p>论曰至念住者。释初两句。见道位中随起八忍．七智。皆即彼类于未来修。忍自修忍。智自修智。然能具修自谛下四行相念住。得忍未得智。得智忍已得互不相修。所修忍智通四行相及四念住故。各具修四</p>
<p>何缘见道唯同类修者。问</p>
<p>先未曾得至俱决定故者。答。先未曾得此种姓故。今时创得。势力未广故修同类不能傍修。又诸忍．智对治决定．所缘决定。唯修同类不能傍修。如苦忍．苦智决定对治苦下烦恼。决定以苦谛为所缘境。如是乃至道忍．道智应知亦尔。故婆沙一百七云。复次以见道所缘定．对治定故。唯修同分。修道所缘不定．对治不定。故能修同分．不同分</p>
<p>唯苦集灭至未能兼修者。释第三．第四句。唯苦．集．灭三类智时。能兼修未来现观边俗智。于一一谛现观后边。方能兼修此世俗智。故立现观边世俗智号。由此名故。见道余位不能兼修。以世俗智从无始来。数曾知苦。断集。证灭三现观边亦复知苦。断集。证灭。同为一事。又此俗智从无始来不断非想。今断非想。俗智欣庆起得随喜</p>
<p>道类智时何不修此者。问。道类智时亦现观边。何不修此世俗智耶</p>
<p>俗智曾于至种姓多故者。答。俗智数曾于三谛中知．断．证故。现观边修俗智。曾于道无事现观故不名修。道非为一事故道类智不修世俗。又必无于道遍事现观故。谓于三界苦．集．灭三。可遍知苦。可遍断集。可遍证灭。故现观边能修俗智。必无于道可能遍修。故现观边不修俗智。虽集谛边未断一切集尽。而于当集位断集已周。虽灭谛边未能证一切灭尽。而于当灭位证灭已周。道则不然。种姓多故。异种姓道不能修故。于自根姓虽容得．修。百千分中不起一故。苦现观边苦必遍知。故不别释</p>
<p>有言此是至故不能修者。有言。此世俗智是见道眷属。彼道类智是修道摄故不能修</p>
<p>理非极成不应为证者。论主难。诸部大有说第十六心亦见道摄。言非见道理非极成不应为证</p>
<p>此世俗智至无容起故者。释第五句中不生。故正理云。此智依身定不生故。谓随信行．随法行身。容有为依引此智起。在见道位此无容生。故此依身住不生法。依不生故此必不生　问何时得非择灭　解云三现观边得非择灭。故正理云。谓于尔时起得自在。余缘障故体不现前</p>
<p>若尔何故说名为修者。经部问。起时自在可说名修。此既不生何名为修</p>
<p>先未曾得今方得故者。说一切有部答。今方得故说名为修</p>
<p>既不能起得义何依者。经部难。彼世俗智既不能起。得义何依。以经部宗得是假故</p>
<p>但由得故说名为得者。说一切有部答。但由现在起得得故说名为得。非要现起</p>
<p>由得故得至理不成立者。经部复征。我问不起得义何依。应以余义来释。不以余释。而今乃言由得故名得。此乃以得释得。如是所释曾所未闻。故所辨修理不成立</p>
<p>如古师说修义可成者。难讫述经部义。如经部古师说。修义可成</p>
<p>彼说云何者。说一切有部问</p>
<p>由圣道力至不乐此义者。经部答。由此观内圣道力故。熏修俗智种子增胜。于出观后有胜缘谛俗智现前胜于往日。正在观内由圣道力。得此出观俗智起依。依即种子故。名得此出观俗智。此即得因说名得果。如得金矿因名为得金果　或得此俗智起依身。故名得此世俗智果。应言种子。为毗婆沙师不信种子。故言依身。以彼种子不离身故　或得此起俗智所依圣道因。故名得此后俗智果。虽作是说。毗婆沙师不乐此义</p>
<p>随依何地至七地俗智者。释自．下地。俗智别缘虽是有漏能修自．下。余有漏法无别缘故。多分修自。又婆沙第四云。问何故六地见道上能修下。下不修上。答上地法胜。现在前时则能修下。下地法劣。现在前时不能修上。如劣朝胜非胜朝劣。此亦如是。广如彼释。又婆沙一百六十八云。见道依下必不修上。以是初得道故。无漏依上必修下地。以自在不系故</p>
<p>苦．集边修至唯法念住者。释第六句可知</p>
<p>随于何谛至此谛为境者。释第七句。又正理云。随于何谛现观边修。即以此行相缘此谛为境。谓若苦谛现观边修。即以缘苦四种行相若欲界系缘欲界苦。色界系者缘上苦谛。若于集谛现观边修。即以缘集四种行相。若欲界系缘欲界集。色界系者缘上集谛。若于灭谛现观边修。即以缘灭四种行相。若欲界系缘欲界灭。色界系者缘上灭谛</p>
<p>见道力得故唯加行所得者。释第八句。见道力得故。唯加行所得。非是生得．离染得</p>
<p>智增故至为其自性者。出体。于见道中以智增故立智名。若并眷属。以欲界四蕴．色界五蕴为其自性。又正理云。欲界摄者是思所成。色界摄者是修所成非闻所成。彼微劣故</p>
<p>次于修道至如次修六八者。此即第二约修道辨修</p>
<p>论曰至有顶治故者。修道初念道类智时现修二智。谓道及类。未离欲者未来修六。谓法．及类．苦．集．灭．道。离欲修七。谓加他心。正理云。先已离欲入圣道者。何缘见道中不修他心智。以他心智游观位摄。依容预道方有修义。见道位中为观谛理。加行极速故不能修。无间道中义亦同此。今第十六道类智时。容预道收。故修此智(已上论文)　不修世俗。以道类智有顶治。故。虽三谛边是有顶治。修俗智者别缘故修。此无别缘故不修也</p>
<p>断欲修断至苦集灭道者。释第三．第四句。断欲修断九无间道八解脱道。世俗智．四谛智．法智随应现修。断上七地诸无间道。四谛智．类智．世俗智．灭道法智。随应现修。断欲界加行道。有欲胜进道　有欲言。显断惑未尽。即前八胜进道　俗智．四谛智．法智．类智。随应现修。解脱．加行．胜进。是无间余道。此上未来皆修七智。谓俗智．法智．类智．苦．集．灭．道智。现修不同故前别举。未来修同所以合说</p>
<p>断有顶地至加他心智者。释第五．六句。现修可知。未来亦七。于前未来修中然除世俗有顶治故。加他心智容预道故</p>
<p>断有顶地至四谛他心者。释第七．第八句。断欲修断第九胜进。所以他心不现修者。初离欲染犹未容预故非现修。上地胜进是容预故。所以现修。诸加行道非容预故。亦非现修他心智也。非断障故得．修他心。余文可知。又正理云。四．类不能断欲界染。苦．集二法非上对治。何缘起彼治。此智未来修。若许兼修非对治者。离有顶染等。应兼修世俗。此难非理。唯同对治。于未来修非所许故。谓亦许有相属故修。如见道中修世俗智。或由因力相资故修。如断欲时兼修四．类。断上染位修苦．集法。若断欲染不修类智。断上不修苦．集二法。则渐次得不还果者。应无容起类智现前。阿罗汉应无起苦．集法智。先所得者皆已舍故。先未得者非所修故。由约种类。若先已得为同类因力。引等流智生此智。由先彼智引故。于彼智类复能为因。故此智生因力。资彼虽非同治亦未来修</p>
<p>次辨离染至胜进道亦然者。此即第三约无学辨修</p>
<p>论曰至缘有顶故者。释初句。无学初念。谓断有顶第九解脱苦类尽智。或集类尽智。随应现修缘有顶故</p>
<p>胜进九十随应现修者。释第四句。第二念后诸胜进道。九智．十智随应现修。现修与前解脱道。得修数同故言亦然</p>
<p>未来随应至无生智故者。释第二。第三句。解脱胜进未来随应修九修十</p>
<p>次辨余位至皆如理应思者。此即第四约余位辨修。初颂约练根明修。第二颂约杂．通明修。后颂约圣凡明修</p>
<p>论曰至不修他心者。释初句及第二句中学六。学位练根前五种姓诸无间道。四法智．四．类智随应现修。以学练根断障根无知。正是见惑所引发故。如断见惑。四法类智随应现修。故学练根如彼现起未来修六。四谛．法．类。似见道中八忍无间道。不别标故。或似见道断非想地四无间道。彼地见惑非俗断故。或似见道断非想地。道谛所断一无间故。以学练根如得初果一无间故　虽三解异皆不修俗。以无间道能断障故不修他心。他心是通彼正断障故不能修</p>
<p>诸解脱道至谓加他心者。此下释第三句。学位练根前五种种姓。诸解脱道四法智四．类智随应现修。释所以如前解。未离欲者未来修六。谓四谛智．法智．类智。已离欲者未来修七。谓加他心。非断障故修未来他心。断障解脱非容预故。他心非现修</p>
<p>问如见道中三现观边三解脱道。亦修世俗。练根解脱何故不修　解云见道解脱总有七种。三虽修俗四不能修。从多分似故不修俗。以非全似故。论不言似见　又解见惑解脱总有八种。三修世俗智。五不能修。从多分似故不修俗　又解解脱不修世俗智者。如第十六解脱道故。以学练根如得初果一解脱故。虽三解异皆不修俗</p>
<p>有余师言至亦修世俗者。此师意说。以见道中三现观边解脱道修世俗智故。说练根解脱亦修世俗。此非正义。俗智不能断有顶见惑故</p>
<p>诸加行道至谓加他心者。学位练根。前五种姓诸加行道。俗四法．类。随应现修。俗智亦容为加行故故得现修。非容预故他心非现修。未离欲者未来修七。已离欲八谓加他心。非断障故得修他心</p>
<p>诸胜进道至未来亦八者。学位练根前五种姓诸胜进道。如文可知。容预道故。非断障故。容可行修得．修他心</p>
<p>无学练根至如治有顶故者。重释第一句及第二句中无学七。无学练根前五种姓九无间道。四．类智．灭．道二法智。随应现修。以彼无学练根所断。障根无知。正是有顶修惑所引发故。如断有顶修惑四．类．二法随应现修。故今练根如彼现起。未来修七四谛．法．类．尽。无间是见道非息求故尽智非现修。种类相属故未来修尽智。不修世俗。如治有顶修道惑故不修世俗。练根亦尔。能断障故不修他心五前八解脱至未来修十者。此下释第四句。无学练根前五种姓中各前八解脱。四．类。二法随应现修。未来修八。四谛．法．类．他心．及尽。非通解脱故。他心无现修非断障故。他心有得．修。前八解脱未是息求。犹是见故。尽非现修。种类相属故得．修尽智。此释应八。就前五种姓中。前四种姓各第九解脱。苦．集．类．尽随应现修。如断有顶第九解脱。得应果时初起尽智。未来修九除无生智。此释应九。前五种姓中第五种姓。第九最后解脱道。苦．集．类．尽。随应现修。未来修十加无生智。此释应一切</p>
<p>诸加行道至未来修九者。重释应九。无学练根前五种姓诸加行道。现修如学。俗．四．法．类随应现修。加行道非容预故。他心非现修。未息求故尽智非现修。未来修九。谓除无生</p>
<p>诸胜进道至未来亦十者。重释应一切。无学练根诸胜进道。于无学位第二念已后并是胜进道随其所应尽．无生智可得现修。容预道故他心亦得现修</p>
<p>学位杂修至未来修七者。此下释第二颂释杂修及通此释杂修无间学七。学位杂修诸无间道通有漏无漏。于二无间道中初无间道。四．法。四．类随应现修。第二无间道。俗智随应现修。未来修七。能断障故不修他心</p>
<p>诸解脱道至未来皆八者。释第三句。学位杂修诸解脱道唯无漏故。唯四法．类随应现修。无漏故世俗智非现修。非是他心解脱道故他心非现修。若加行道于前六上增世俗智随应现修。以世俗智能为加行故。加行非容预故他心非现修。诸胜进道于前七上。又加他心随应现修。胜进容预他心现修。此上三道未来皆修八智。皆非断障得修他心</p>
<p>无学杂修至钝八利九者。释杂修无间应八九。无学杂修诸无间道现修如学。四．法．类俗。无间见性非息求故。尽．无生智非是现修。未来所修钝八．利九。各除他心以断障故</p>
<p>诸解脱道至与练根同者。释余道应九或一切。无学杂修诸解脱道。唯四．法．类随应现修。无漏故现不修俗。非他心通解脱道故非现修他心。此解脱道是见非息求。故尽．无生智非现修。若加行道于前六上又增世俗随应现修。俗作加行故得现修。非容预故他心非现修。加行是见非息求故。尽．无生智非是现修。此上二道未来所修钝九．利十。诸胜进道与练根同。钝者九智随应现修。未来亦九。利者十智随应现修。未来亦十</p>
<p>学位修通至未来修七者。此下明修通。此释修通无间学七。学位修通五无间道。是事观故现修俗智。他心解脱虽通无漏及三念住。无间事观唯是有漏。唯心念住。未来修七能断障故不修他心</p>
<p>宿住神境至皆修八智者。释第三句。宿住．神境二解脱道。是事观故现修俗智。五加行道皆是事观现修俗智。为五无间皆是俗智。不可加行有胜无漏。为劣加行。故加行道唯俗现修　他心解脱通有漏无漏。若无漏者。法．类．道．他心智随应现修。若有漏者。俗．他心智随应现修　一切五通诸胜进道。即前法．类．道．俗．他心。并苦．集．灭随应现修。五通胜进既容起他心。准知五通胜进亦容起余四通　此上三道未来皆修八智。除尽．无生。以未得故</p>
<p>无学修通至利九者。释修通无间应八九。无学修通五无间道。现修如学唯世俗智。未来所修钝八。利九。能断障故不修他心</p>
<p>解脱加行至余练根同者。释余道应九或一切。解脱．加行现修如学准前可知。未来所修钝九。利十。诸胜进道与练根同准前可知</p>
<p>天眼．天耳至不名为修者。简二不修。于六通中不言漏尽者。即是前说断惑尽故</p>
<p>圣起所余至唯修俗故者。此下释第三颂。此下即释第一句及下两句。此明圣者起余有漏功德。不别除障。所以不约四道以明。临入灭定心名微微心。此心羸劣现．未唯俗。不修无漏。故婆沙一百五十五云。若起微微心时。若起闻．思．慧等时。于无漏根非舍。非得。非灭。非起　准彼婆沙微微心及闻．思慧等不修无漏。余文可知</p>
<p>若起所余至同前有漏者。明起余无漏功德。此亦无别除障。所以不约四道以明　问尽．无生智。此中何故不言现修　解云此明游观无漏功德。皆是见性。尽．无生智息求非见故此不说　又解尽．无生智前已说故。今者所明。明起余德。或四．法．类即摄尽．无生智。前二解为胜</p>
<p>异生离染至唯修世俗者。此下释第二句及后两句。此后两句通上两处。异生离染现修世俗　问何故圣人离欲染胜进容起他心。异生胜进不言现修　解云圣于离欲染胜进位中。唯起无漏他心智。以作四行似断道故。又顺断道于道有力。异生他心唯是有漏。与能断道六行。不同。理．事别故。不相顺故。不得现修　或异生位离染胜进容起他心。此文但言世俗智者。据加行．无间．解脱。从多分说。或亦应说。而不说者略而不论。若断欲界第九解脱。及断色界前三定第九解脱。得上根本他心。前八未得。复不修下。故不别标。及依根本四静虑定起离染胜进离染加行道。此等未来皆修二智谓于前俗。又加他心。除前所说所余一切加行无间．解脱．胜进。未来皆唯修世俗智</p>
<p>修五通时至现未唯俗者。明异生修五通。修五通时。五加行道。宿住．神境二解脱道现修俗智。他心一解脱道。现修俗．他心。五胜进道。俗．他心二随应现修。此上未来一切皆修俗．他心二。五无间道。现在．未来唯修俗智。天眼．天耳二解脱道。无记性故不名为修</p>
<p>依本静虑至现未来修者。明异生修余功德。若依根本四静虑地修余功德。四无量等皆现修俗。未来修二谓加他心。唯顺决择分必不修他心。以是见道近眷属故。除依本静虑。若依余地定修余功德不净观等皆唯世俗智。现在．未来修。颂文窄故但说修未来。长行文宽兼说修现世</p>
<p>诸未来修至曾所得非修者。此即第五约地辨修。一问诸未来修为修几地。二问诸所起得皆是修耶。前七句答初问。后一句答第二问</p>
<p>论曰至此地有漏者。释初两句。此明修有漏也。诸有漏道及无漏道。修有漏法。总有二类。一依此地现起之时。能修未来此地有漏。二得此地时。能修未来此地有漏。故显宗三十六云。诸道依此地及得此地时。能修未来此地有漏。谓依此地世俗圣道现在前时。未来唯修此地有漏。以有漏法系地坚牢难修余故。随依何地离下地染。第九解脱现在前时。亦修未来所得上地根本．近分有漏功德。离下地缚必得上故(正理七十四。文同显宗)　问修有漏中何故不言为离此地时。修此地有漏　解云用有漏道及无漏道离染之时。修诸有漏不异依此地及得此地时。修此地有漏。依下地道渐离上染。复不能修上地有漏。不同修无漏故不别说　问如无漏道依此下地离下地染。九无间道．八解脱道。修上近分有漏道不。若言修者。此文何故不说。又与正理七十四相违。如彼论云。虽下圣道断烦恼时。诸上地边有能同治。然由有漏系地坚牢。未离下时未能修彼　若不修者虽顺此文。依此修此即与前说贤圣品相违。如彼颂云。圣二离八修各二离系得。长行解云。诸有学圣用有漏道。离下八地修断染时。能具引生二离系得。用无漏道离彼亦然。由二种道同所作故　解云无漏道离下染时九无间道．八解脱道。不能修上近分有漏　问若作此解虽顺论文亦符正理。贤圣品文云何释通　解云若以无漏道离下八地染。亦能引生二离系得者此据第九解脱道离下染尽。方修上地近分有漏。若别而言。前九无间．八解脱道离下染时。未修上地近分有漏。尔时唯有一无漏得。故不相违　又解云。以无漏道离下染时。九无间道．八解脱道。亦修上地近分有漏。同治修故　问若作此解虽顺贤圣品文。何故此文不说依此修上。又正理论云何释通　解云从多分说依此修此。故偏说之。上地近分或修。不修。若无漏道离下染即修。若余无漏依下地起。即不修上近分有漏。以不定故是故不说。正理论说自是彼计。非所许故无劳会释。显宗亦有两说云。虽下圣道断烦恼时。诸上地边有能同治。然由有漏系地坚牢。未离下时未能修彼。有说亦修彼。起彼断得故。前解同显宗前说。后解同显宗后师。又显宗三十二云。由此有学离八修断。世出世道随一现前。各未来修世．出世道。此总相说。以无漏道离上七地前八品时。不修上边世俗道故。唯有无漏一离系得。离第九品方可具二。或应许得离系道而修。或应断染时许依下修上。显宗三解。前解同显宗前师。后解同显宗后二说　问俱舍为同何说　解云或同前解。或同后解。皆无妨矣　问依此地起无漏皆修此地有漏法耶　解云亦有不修者如婆沙百六十三。解初定净．无漏四句中。有修无漏初静虑非净中云。圣者依初静虑离初静虑乃至无所有处染。九无间九解脱道时。及离非非想处染。九无间道八解脱道时。婆沙既言。依初定离初定染。不修初定净。明知有无漏依此地不修此地有漏。又准此文。依初定起无漏解脱道等。不修当地有漏他心智。前言修者。据无漏他心智说</p>
<p>圣为离此地至通二四道者。释第三第四句。此明修无漏也。修无漏中总有三类。一为离此地时。能修此地及下无漏。望离染地言修此地。不望依地。若望依地亦名修上。二得此地时。能修此地及下无漏。三依此地中诸道现起。能修此地及下无漏。故显宗三十六云。圣为离此地及得此地时。并此地中诸道现起。皆能修此及下无漏。谓随何地有漏．无漏加行等道。正现在前为欲断除此地烦恼。未来修此及下无漏。下于上染同能治故。虽下圣道断烦恼时。诸上地边有能同治。然由有漏系地坚牢。未离下时未能修彼。有说亦修彼。起彼断得故。随依何地离下地染第九解脱现在前时。亦修未来所得上地。及诸下地无漏功德。随起此地世俗．圣道现在前时。未来皆修此及下地无漏功德(正理同显宗唯无有说)　问若言离此能修此及下无漏法者。见道能离三界见惑。随依何地但修自．下。不修上地无漏见道　答婆沙云。见道依下必不修上。以是初得道故。无漏依上必修下地以自在不系故　解云见道初得不自在故势力未强。随依何地但修自．下不能修上。已离见惑无漏见道．虽上地中有同对治。下势力劣不能修上。修道无漏非是初得。势力增强随依何地离上染时。能修上地同对治道修道无漏　问若第三类云依此地能修此地及下无漏不修上者。即与婆沙定蕴相违。如彼说云。离上地染依下地转根。亦能修上已离染地　解云俱舍且依渐次得地言修自．下。不修上者以未得故　或可。俱舍言修自．下。据决定说。修上不定故不别说　或可。俱舍言不修上据不自在。婆沙定蕴言修上者据自在说。以实而言。若于上地得自在者能修上地。若于上地不自在者不能修上。故婆沙六十七云。应作是说。若于上地已得自在。而依下地学转根等。亦得上地无漏果道。又婆沙九十解乐根中云。问若已离第三静虑染依第二静虑及下三地。信胜解练根作见至。彼不起后向命终。往生第四静虑以上诸地。彼成就何乐根。答彼于上地若得自在。当练根时亦能修上无漏乐根。设于上地不得自在。彼得果已亦必起胜果道。修上无漏然后命终。是故圣者生第四静虑以上。决定成就无漏乐根</p>
<p>唯初尽智至第九解脱道者。释第五．第六．第七句。此显别缘修诸有漏。唯初尽智随依何地现在前时。力能遍修九地有漏意地所摄。闻．思．修所成不净观等无量功德。所以者何。三界．九地能缚众惑断无余故。所缚善法通畅故。如能缚绳断所缚人气通。又彼自心杀惑怨已今登王位。一切善法起得来朝。譬如大王登祚之日。西国风俗以水洒顶。是故经言灌顶大王。一切境土皆来朝贡随方所尚种种珍奇。然此生上必不修下。如生初定得阿罗汉不修欲界诸有漏善。乃至生有顶得阿罗汉。不修下八地诸有漏善。以身生上定不成下有漏善故。所以生上不能修下。初尽智言。显离有顶第九解脱道。及前五种姓练根时位第九解脱道。皆舍前道创得果故。并能通修九地有漏　问三类智边亦是别缘。能修自．下有漏俗智。何故此中唯言尽智　答如正理云。于见道位三类智边。虽亦能修自．下俗智。先已说故此不复论</p>
<p>诸所言修至势力劣故者。释第八句。诸所言修。唯先未得现在今起此是能修。未来今得此是所修。谓下别释。一明是所修．非所修。二明是能修．非能修　问若言未得今得方是所修。曾得弃舍还得非修。何故婆沙一百五十云。问若退上果住下果时。所得下果名得．修耶。答名得非修。问彼还进得所退果时。所得上果名得修不。答若过去者名得非修。若未来者名为得．修。问何故过去者名得非修。未来者名得．修耶。答若现在道与彼为因者。可说彼为得．修。现在道与过去道无因义。故名得非修。问诸退上果住下果时。所得未来下无漏果既有现在无漏得因。何不名修。答若现在因由胜进故得未来者彼可名修。退住下果时。现在无漏得虽是彼因。而非胜进故不名修。不由现在得．修彼未来故。但由退故彼得现前　准婆沙文。退上果得下果。下果不名修。复从下果还得上果上果名修。此既曾得。如何名修。岂不与此俱舍相违　解云未曾得有二。一从来未曾得。二得胜曾得名未曾得。如退上果后重得时。虽有昔曾得。由胜进位得胜曾得故。亦名未曾得。未曾得言含斯二义。故非此文曾得所摄　又解曾得有三。一得劣曾得。如退上果得下果时。二得等曾得。如第二念已去得自类法。三得胜曾得。如退上果后重得时。此论据前二曾得从多分说。故言曾得非所修也。若据少分得胜曾得亦是所修。婆沙据此第三说也。各据一义并不相违　又解论意各别。无劳会释。余文可知</p>
<p>为唯约得说名为修者。此下第六通明四修义。此即问也</p>
<p>不尔者。答。云何者。征</p>
<p>修有四种至四除遣修者。释</p>
<p>如是四修依何法立者。问</p>
<p>颂曰至立治修遣修者。就颂答中。上两句明得．习二修。下两句明治．遣二修</p>
<p>论曰至现具二修者。释上两句。若现。若未创得彼法名为得修。此唯初念不通后也。但至现在体现在前名为习修。或名行修。此通初．后。故正理云。诸未曾得功德现前。及得未来所余功德。新修得故皆名得修。曾得．未曾功德现起。现修习故皆名习修(已上论文)　杂心择品云。习修者谓曾得善法相续生(已上论文)　彼说不然岂有未曾得法体初现前不名习修。应是译家误耳。此二俱依有为善立。有为简异无为。善言简染．无记。故婆沙一百六云。如契经说。善有为法应修非余。所以者何。若诸智者为爱果故。精勤修习令渐增长说名为修。善有为法能得爱果。谓得世间可爱异熟增上果故。亦得出世离系果故。诸有智者精勤修习。从下至中从中至上。令速能获得所求爱果。染．无记法及善无为。无如是用故不名修(已上论文)　问色．不相应亦名修不　解云皆名为修。若生得善等起者是生得善摄。若加行善等起者是加行善摄。诸论既言诸有为善皆名为修。是修何几。故品类足论十五千问品修．不修分别十二处云。几应修等者八不应修。四应分别。谓色处或应修或不应修。云何应修。谓善色处。云何不应修。谓不善．无记色处。声处．意处亦尔。法处或应修或不应修。云何应修。谓善有为法处。云何不应修。谓不善．无记法处。及择灭(以此故知。色等定是修)约世分别。未来唯得。起得得故有得．修。体未现前无习修。现具二修有法俱得故有得修。体现前故有习修　问闻．思二慧能修未来不　解云不能修。故婆沙一百八十八云。问此三念住谁现前修几。答闻所成现在前时。唯修闻非思．修。思所成现在前时。唯修思非闻．修。此中闻．思刹那现前时。以习修故名修。非修未来以势劣故。则以此故唯修自不修他。修所成现前时。能修三种。闻．思自力虽不能修未来。而由他力有未来修义(已上论文)　治遣二修依有漏法者。释下两句。明对治修．除遣修。此之二修依有漏法立。此有漏法望对治道生边有能治故名对治修。对治即是四种对治。故杂心择品云。对治修者。谓修四种对治名为对治修。是有漏法敌对治故(已上论文)　若望离缚义边。除遣惑缚名除遣修。故正理七十四云。于身等法得能治故。所治身等名对治修。故于身等得对治时。即说名为修于身等。余有漏法．类亦应然。缘身等境烦恼断故。说身等法名除遣修。故缘身等烦恼断时。亦说名为修于身等。余有漏法例亦应然。此二但依有漏法立。又婆沙一百五十五云。问眼等根云何不修。复云何修。答乃至眼等诸根。对治道未生名不修根。此依对治修说。又乃至缘眼等所有烦恼。未断．未知名不修根此依除遣修说。若眼等诸根对治道已生名为修根。此依对治修说。又缘眼等所有烦恼。已断．已知名为修根。此依除遣修说</p>
<p>故有漏善至前后二修者。对辨宽狭。故有漏善具足四修。若望善义边有得．习二修。若望有漏义边有治．遣二修。故具四种。无漏有为具前得．习二种修也。余有漏染及无记法。具后治．遣二种修也。故婆沙一百五云。然四种修历法分别。应作四句。有法是前二修非后二修。谓无漏有为法　有法是后二修非前二修。谓染污及无覆无记有为法　有法是前二修亦是后二修。谓善有漏法　有法非前二修亦非后二修。谓无为法</p>
<p>外国诸师至乃至广说者。叙异说。此论名外国诸师。婆沙云西方诸师。在迦湿弥罗国外故名外国。在迦湿弥罗国西故名西方。说修有六。于前四上加防．观二修。防护诸根名防护修。观察身故名观察修。婆沙名分别修。名异义同。前经证防护修。后经证观察修</p>
<p>迦湿弥罗国至即治遣修摄者。正义通经。迦湿弥罗国诸论师云。所言防护．观察二修。应知即是前四修中。对治．除遣二修所摄。于根及身。若望能防．能护．能观察义边名对治修。若望所防所观遣惑义边名除遣修　上来明四修皆据正修。若据当修与前差别。故正理七十四云。有于此中约当修义分别诸法具修多少。有法具四名为当修。有法具三。有法具二。有法具一。有法全无。谓善有漏未永断时。可得可生具足四种。此未永断故当具治．遣修。以可得故当具得修。是可生故当具习修。已得可生具三除得。可得不生具三除习。已得不生及不可得已生具二。谓治．遣修。及染．无记未断亦尔。若善有漏已永断时。可得可生具得．习二。可得不生具一谓得。已得可生具一谓习。有为无漏应知亦尔。除前所说皆是全无。谓无漏法中已得不生等　若不生法不住身中。但由得故即名修者。应许择灭亦名为修。无差别故　此难非理。彼同类法住身中故。谓不生法虽不住身。同类住身名修无失。又彼由得为果住故。谓未来世不生善法。由今得生表为果住。义言我等阙缘不生。非谓今时不蒙招引。择灭异此不可为例。又未来世不生善法。亦有因力摄益现身。择灭不然故无修义。又由择灭唯是果故。谓修本为获得胜果。灭非有果故不应修。又由择灭无增．减故。谓可修法依下至中。依中至上。择灭不尔。于修无用故</p>
<p>俱舍论记卷第二十六</p>
<p>保延元年七月十九日于大道寺点了</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>