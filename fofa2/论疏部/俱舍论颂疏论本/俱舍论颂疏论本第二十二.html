<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论颂疏论本第二十二</p>
<p>贤。谓贤和。圣谓圣正。此品广明。故名分别。就此品中。大文有三。一总明道体性。二明道所证谛。三约道辨人。且初第一明道体性者。论云。如是已说烦恼等断。于九胜位。得遍知名。然断必由道力故得。此所由道其相云何。颂曰</p>
<p>　已说烦恼断　　由见谛修故</p>
<p>　见道唯无漏　　修道通二种　</p>
<p>释曰。前已广说诸烦恼断。由见谛道及修道故。于中见道唯是无漏。修道通二种　谓有漏无漏也。十五心位。见道速能治三界故　于四谛下。一刹那中。顿断九品见所断故。非有漏道有此堪能。故唯无漏</p>
<p>从此第二。明道所证谛。就中分二。一明四谛。二明二谛。就明四谛中分二。一正明四谛。二别显苦谛。且第一明四谛者。论云。如向所言。由见谛故　此所见谛。其相云何。颂曰</p>
<p>　谛四名已说　　谓苦集灭道</p>
<p>　彼自体亦然　　次第随现观　</p>
<p>释曰。谛四名已说者。谓界品。初云无漏谓道谛。此说道谛也。择灭谓离系。此说灭谛也。及苦集世间。此说苦集谛也。次第列者。一苦。二集。三灭。四道。问今此品。列四谛。与彼界品所说体有何异耶。答颂言彼自体亦然。谓显体同彼故。说亦然声。问四谛次第。何缘如是。答颂言次第随现观现观者。见道也。谓现观位先所观者。便在先说。问何缘现观。次第必然。答谓暖等。加行位。如是观故。问何缘加行位。如是观耶。答谓若有法。是爱着处。能作逼恼。为苦恼因。最初观苦。次复观苦以谁为因。便观集谛。次复观苦以谁为灭。便观灭谛。次复观苦灭以谁为道。便观道谛。如见病已次寻病因。续思病愈。后求良药。故良医经云。夫医王者。谓具四德。能拔毒箭。一善知病状。二善知病因。三善知病愈。四善知良药。如来亦尔。为大医王。如实了知苦集灭道故。加行位如是次第观现观位中次第亦尔。如已观地踪马奔驰。言现观者。应知此目现等觉义。谓现前觉观谛境也。问何故经中说为圣谛。答圣见四谛。无颠倒故。名为圣谛。故有颂曰　圣者说是乐(灭谛涅槃)　非圣说为苦(外道谓涅槃为苦也)　圣者说为苦(有漏也)　非圣说是乐(言有漏乐)</p>
<p>从此第二。别明苦谛。论云。唯受一分(五受中苦受也)。是苦自体。所余并非。如何可言诸有漏行皆是苦谛。颂曰</p>
<p>　苦由三苦合　　如所应一切</p>
<p>　可意非可意　　余有漏行法　</p>
<p>释曰。苦由三苦合者。标也。苦谛由三苦合名为苦谛。一苦苦性。谓苦受。生时苦。住时苦。名苦苦也　二坏苦性。谓乐受。生时乐。住时乐。坏时苦。名坏苦也　三行苦性。谓不苦不乐受。由行成苦。众缘造作故。无常性故。名行苦也。如所应一切者。一切有漏。如其所应。与三苦合。皆名苦谛。一可意有漏法。与坏苦合。名为苦也。二不可意。有漏法。与苦苦合。名为苦也。三余有漏法。与行苦合。名为苦也　谓除可意不可意。外名余有漏应知。此中说可意。名坏苦。说不可意。名苦苦者。且约别论。理实可意。及不可意。皆名行苦。无常性故。故一切行。行苦故苦。行苦微细。唯圣观见。故经部师。鸠摩罗多颂曰　如以一睫毛　置掌人不觉　若置眼睛上　为损及不安　愚夫如手掌。不觉行苦睫。智者如眼睛。缘极生厌怖(缘是行苦)故诸愚夫。于无间狱。生苦怖心。不如众圣于有顶蕴。以有顶蕴是行苦故。问若诸法中。亦许有乐。何缘但说苦为圣谛。答萨婆多宗中。有一类释。由乐少故。如置绿豆乌豆聚中。以少从多。名乌豆聚。谁有智者。沥水洗痈。有少乐生。计痈为乐　经部祖师。以颂释言。能为苦因故。能集众苦故。有苦希彼故。说乐亦名苦　婆娑正义解云。理实应言。诸有及乐。体皆是苦。以就行苦同一味故。由此言苦。为谛非乐　又依经部宗及大众部等。定无实乐。受唯是苦　愚夫颠倒妄谓之乐。故世尊言。汝应以苦观于乐受　萨婆多宗言。乐实有。佛言以苦观乐受者。意显乐受。有二种性。一有乐性。依自相门。自性乐故。二有苦性。谓依异相门。亦是无常变坏法故　故言以苦观乐受者。依行苦及坏苦说。非苦苦也。故有颂曰。诸佛正遍觉。知诸行无常(行苦)及有为变坏(坏苦)故说受皆苦　于前两说。论主评云。对法诸师。言实有乐。此言应理　又萨婆多宗。苦集一物因果分二。即苦谛体为因义边。亦名集谛　若依经部宗。唯说贪爱。为集谛体。以经唯说贪爱为集故　萨婆多云。经就胜故。说爱为集。理实一切。皆是集谛。故薄伽梵。伽陀中说。业爱及无明为因。招后行令诸有相续。名补特伽罗　此颂既言业与无明为因招果。故知非唯爱为集谛</p>
<p>从此第二明二谛。论云。谛有二种。一世俗谛。二胜义谛。如是二谛其相云何。颂曰</p>
<p>　彼觉破更无　　慧折余亦尔</p>
<p>　如瓶水世俗　　异此名胜义　</p>
<p>释曰。彼觉破便无者。若彼物觉。物破便无。名世俗谛。如瓶被破瓶觉则无。如衣被破衣觉亦无。故瓶衣等名世俗谛。慧折余亦尔者。谓若有物以慧折余。彼觉则无亦是世俗。如水被慧分折色香味触时。水觉则无。如折火亦尔。火觉则无。故此水火。名世俗谛。如瓶水世俗者。如瓶世俗属初句也。如水世俗。属第二句也。然此瓶水。未被折时。假立此名。称为世俗。依世俗理。说有瓶等。是实非虚。名世俗谛。异此名胜义者。异此瓶水。名胜义谛。如青色等。碎至极微。色觉常在。及慧折味等。乃至极微。味觉常在。及慧分折受等四蕴。至一刹那。彼觉常在。故彼色等。名胜义谛。此真实有。故名胜义。依胜义理。说有色等。是实非虚。名胜义谛　依经部说。如无漏智及此后得世间正智。所取诸法。名胜义谛。除此已外。余智取法。名世俗谛</p>
<p>从此大文第三。约圣道辨人。就中分三。一明圣道加行。二约三道辨人。三明诸道差别。就明加行中。复分为二。一总标。二广明。此下第一。总标加行者。论云。已辨诸谛。应说云何方便勤修。趣见谛道。颂曰</p>
<p>　将趣见谛道　　应住戒勤修</p>
<p>　闻思修所成　　谓名俱义境　</p>
<p>释曰。将趣见谛道。应先住戒。然后勤修闻思修慧　因闻思修。所成慧故。慧名所成。依闻所成慧。起思所成慧。依思所成慧。起修所成慧。问三慧何别。答闻所成慧。唯缘名境。未能舍文而观义故。思所成慧。缘名及义。未全舍文而观义故。颂言俱者。谓名义也。修所成慧。唯缘义境。已能舍文而观义故</p>
<p>从此第二。广明加行。就中分四。一明身器清净。二明五停心位。三明四念住。四明四善根。此下第一明身器清净。论云。诸有欲于修精勤学者。如何净身器。令修速成。颂曰</p>
<p>　具身心远离　　无不足大欲</p>
<p>　谓已得未得　　多求名所无</p>
<p>　治相违界三　　无漏无贪性</p>
<p>　四圣种亦尔　　前三唯喜足</p>
<p>　三生具后业　　为治四爱生</p>
<p>　我所我事欲　　暂息永除故　</p>
<p>释曰。身器清净略由三因。一身心远离。二喜足少欲。三住四圣种。具身心远离者。身远离者。离相杂住。心远离者。离不善寻　无不足大欲者。第二因也。无不足者。喜足也。无大欲者。少欲也。前二易可成。由喜足少欲。问无不足无大欲。此之二无。差别云何。答颂言谓已得未得多求名所无。谓已得衣等。更多希求。名不喜足。是喜足所无也。若未得衣等。更多希求。名为大欲。是少欲所无也。治相违者。此明喜足少欲。与此不喜足大欲相违也　界三者。喜足少欲。若有漏者。通三界。若无漏者。通九地。所治二种唯在欲界　无漏无贪性者。喜足少欲。亦通无漏。无贪为体。所治二种。以贪为性。四圣种亦尔者。释第三因也。能生众圣。故名圣种。四圣种体。亦是无贪。同前喜等。故言亦尔前三唯喜足者。一衣服喜足圣种。二饮食喜足圣种。三卧具喜足圣种。四乐断乐修圣种。谓乐断烦恼。乐修圣道也。问第四圣种。既非喜足。如何亦用无贪为体。答以能弃舍欲贪有贪故。此第四亦无贪性。问何须立此四圣种耶。答颂言三生具后业。前三圣种。助道生具。最后圣种。助道事业。以诸弟子舍俗生具及俗事业。世尊哀愍。立此助圣道生具事业。令修行者。解脱非久也。问何故安立如此二事。答颂言为治四爱生。一衣服爱。二饮食爱。三卧具爱。四有无有爱。治四爱故。立四圣种。我所我事。欲暂息永除故者。此更异释。我所事欲者。衣服等三。此上起贪心。名我所事欲也。我事欲者。谓身也。身上起贪。名我事欲。为佛意欲令诸弟子。暂息我所事欲。故立前三圣种。永除我所及我事欲。故立第四圣种</p>
<p>从此第二。明五停心位。七方便也。就中有二。一总标。二别释。且总标者。论云。如是已说修所依器。由何门故。能正入修。颂曰</p>
<p>　入修要二门　　不净观息念</p>
<p>　贪寻增上者　　如次第应修　</p>
<p>释曰。正入修门要者有二。一不净观能治贪欲。二持息念能除乱寻</p>
<p>从此第二别释。就中分二。一释不净观。二释持息念。就不净观中。复分为二。一明行相。二诸门分别。且初明行相者。论云。此中先应辨不净观。如是观相云何。颂曰</p>
<p>　为通治四贪　　且辨观骨锁</p>
<p>　广至海复略　　名初习业位</p>
<p>　除足至头半　　名为已熟修</p>
<p>　系心在眉间　　名超作意位　</p>
<p>释曰。修不净观。正为治贪。贪有四种。一显色贪。二形色贪。三妙触贪。四供奉贪。缘青瘀等。修不净观。治显色贪。缘虫食等。治形色贪。缘虫蛆等。治妙触贪。缘尸不动。治供奉贪　若缘骨锁。修不净观。通治四贪。以骨锁中无四贪境故。今应且辨修骨锁观。此唯胜解作意相应　言胜解者。假想观也。谓于色中。作不净殊胜解也。此不净观。少分缘故。不断烦恼。夫断惑者。要须遍缘故也。但能伏贪。令不现行　然瑜伽师。修骨锁观。总有三位。一初习业位。二已熟修位。三超作意位。修不净观。应先系心于自身分。或于足指或额或余。随所乐处。安止其心。心得住已。依胜解力。假想思惟。皮肉烂堕。渐令骨净。乃至具观全身骨锁。见一具已复观第二。渐次一房一寺乃至遍地。以海为边。骨锁充满　为令胜解得增长故。渐略而观。乃至唯观一具白骨。齐此渐略。不净观成。名初习业位。为令略观胜解力增。于一具中。先除足骨。思惟余骨。渐次乃至。除头半骨。思惟半骨。齐此转略。名已熟修位。为令略观胜解自在。除头半骨。系心眉间。专注一缘。湛然而住。齐此极略。名超作意位　论云。有不净观。有所缘少非自在少。应作四句　作意已熟。所缘自身。名为第一句。作意熟故。非自在少。所缘一身故名所缘少　作意未熟。所缘至海。名第二句。作意未熟。是自在少。所缘至海。故非所缘少　作意已熟。所缘至海。为第三句。自在所缘。俱非少也　作意未熟。所缘自身。为第四句。自在所缘。二俱少也</p>
<p>从此第二诸门分别。论云。此不净观何性(一问)。依几地(二问)。缘何境(三问)。何处生(四问)。何行相(五问)。缘何世(六问)。为有漏为无漏(七问)。为离染得。为加行得(八问)。颂曰</p>
<p>　无贪性十地　　缘欲色人生</p>
<p>　亦净自世缘　　有漏通二得　</p>
<p>释曰。无贪性者。答初问也。谓不净观。无贪为体。十地者。答第二问。通依十地。谓四根本静虑。及四近分中间欲界　言四近分者。谓四禅各有近分也　缘欲色者。答第三问。唯缘欲界显形色　人生者。答第四问。唯在人趣生。除北俱卢。以天趣中。无有青瘀等。故无此观　不净者。答第五问。以不净为行相　自生缘者。答第六问。若在过去。缘过去世。若在现在。缘现在世。若在未来。缘未来世。名自世缘。若不生法。通缘三世。有漏者。答第七问。既是假想观。故唯有漏。通二得者。答第八问。通离染得及加行得。若曾修得。有离染得。曾未得者。有加行得</p>
<p>从此第二。别释持息念。就中分二。一明念差别。二明息差别。且释念差别者。论云。说不净观相差别。已次应辨持息念。此差别相云何。颂曰</p>
<p>　息念慧五地　　缘风依欲身</p>
<p>　二得实外无　　有六谓数等　</p>
<p>释曰。此有八门。息念慧者。第一出体门。此之息念。以慧为体。息即是风。念持息故名为息念。体虽是慧。而名念者。由念力持。慧于境中。得分明故。经言阿那阿波那念。阿那者。此云遣来。谓持息入。是引外风。令入身义。阿波那者。此云遣去。谓持息出。是引内风。令出身义。五地者。第二依地门。谓依初禅近分。及二三禅近分。并中间欲界。此念唯与舍受相应故。在近分中间欲界。非余地也。谓苦乐受。能顺引寻。此念持寻　故唯舍受　缘风者。第三境界门。此定缘风　依欲身者。第四依身门。唯依欲界人天趣身。除北俱卢　二得者。第五辨得门。通离染得及加行得　实者。第六作意门。此与真实作意。相应非假想也　外无者。第七简邪门。佛教方修。外道无有。以诸外道无说者故。自不能觉微细法故　数等者。第八辨相门。此相差别。由具六因。一数。二随。三止。四观。五转。六净。数者谓系心。缘出入息。从一至十。此有三失。一数减失于二谓一。二数增失。于一谓二。三杂乱失。于入谓出。于出谓入。离此三失。是名正数。中间错乱。复应从一次第数之。终而复始。乃至得定　随谓系心。缘出入息。不作加行。随息而行。止谓系念。唯在鼻端。或于足指。随所乐处。安止其心。观谓观察此息风。已并观息俱大种造色。及依色住。心心所法。具观五蕴。以为境界。转谓移转。转息风觉。乃至世第一法位。净谓胜进。入见道位等。乃至尽智等。为摄六相故。说颂曰　持息念应知　有六种异相　谓数随止观　转净相差别</p>
<p>从此第二明息差别。论云。息相差别云何应知。颂曰</p>
<p>　入出息随身　　依二差别转</p>
<p>　情数非执受　　等流非下缘　</p>
<p>释曰。此有六门。入出息随身者。第一依身门。谓息随身。以息是身一分摄故　依二差别转者。次第二依息门。身心名二。息依身心转也。要具四缘。息方得转。一息所依地。谓欲界初二三禅。名有息地也。二风道通。谓口鼻也。三毛孔开。四入出息地。粗心现前　前三名身差别。后一名心差别。生无色界。四缘俱阙。若羯剌蓝。頞部昙。闭尸。健南。四位唯有粗心及息地。阙余二缘。及在欲界初二三禅。入二无心定。唯有三缘。阙粗心一也　若在欲界等。入第四定。唯有二缘。阙粗心及毛孔开。以第四定极淳厚故。引彼大种。遍满身中。毛孔不开也　若身生第四定。有风道通。谓口鼻也。及容有粗心。谓起下地威仪。通果心也。阙余二缘。此上诸位。随阙一缘。息皆不转故。论云。谓要身中(息所依也)。有诸孔隙(孔是风道通。隙是毛孔开也)。入出息地。粗心现前(第四缘也)。息于尔时。方得转故。出第四定等。及初生时。息最先入(谓息先无故也)。入第四定等。及后死时。息最后出(息新断故)情数者。第三依情门。息是有情数摄。身一分故。非执受者。第四非执受门。息非执受。不与根合故。等流者。第五五类门。息是等流性。同类因生故。非下缘者。第六息观门。息唯自上地心之所缘。非下地心缘上地息。如身生欲界。起欲界心。自地心也。起上初二三禅心。缘欲界息者。上地心也。若初禅息。唯三地缘。第二禅息。通二地缘。第三禅息。唯自地缘。若生下地。无上息故。又生上地。起下地心。非是缘息心。故下地心。不缘上地息也。如生初禅。起欲界心。唯是通果。然此通果。唯缘欲界所变化事　若生上二禅等。起初禅等心。通威仪通果。威仪唯缘初禅身业。通果亦唯缘初禅变化。故起下地心。而不能缘上地息也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 