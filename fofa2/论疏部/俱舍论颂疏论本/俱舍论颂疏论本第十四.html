<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论颂疏论本第十四</p>
<p>从此第三。广明表无表。一明三无表。二依三别解。且初明三无表者。论云。傍论已了。复应辨前表无表相。颂曰</p>
<p>　无表三律仪　　不律仪非二　</p>
<p>释曰。无表有三者。一者律仪。二者不律仪三者非律仪。非不律仪。颂言非二者。即是第三非律仪。非不律仪也。能遮能灭恶戒相续。故名律仪</p>
<p>从此第二。依三别解。就中有五。一别解律仪二总明成就。三明得戒因缘。四明舍差别。五约处明成就第一别解律仪中。一明三善律仪。二别明初律仪。且初明三善律仪者。论云。如是律仪差别有几。颂曰</p>
<p>　律仪别解脱　　静虑及道生　</p>
<p>释曰。此标三律仪也。一别解脱律仪(谓欲廛戒)二静虑生律仪(谓色廛戒)　三道生律仪(谓无漏戒)　就第二别明初律仪中。一明初律仪。二安立四戒。三别解异名。且明初律仪者。论云。初律仪相差别云何。颂曰</p>
<p>　初律仪八种　　实体唯有四</p>
<p>　形转名异故　　各别不相违　</p>
<p>释曰。初句辨名。次三句明体。初律仪八种者。标也。一苾刍律仪。二苾刍尼律仪。三正学律仪。谓正学六法故(于五戒上。加不非时食也)。四勤策律仪。勤为大僧之所策励。旧云沙弥。五勤策女律仪。六近事律仪。七近事女律仪。八近住律仪。如是八种。总名第一别解脱律仪也。实体唯有四者。明体也。名虽有八实体唯四。一苾刍。二勤策。三近事。四近住。所以然者。离苾刍戒。无别苾刍尼律仪。离勤策戒。无别正学勤策女律仪。离近事戒。无别近事女律仪。故体唯四。形转名异故者。释其所由也。形谓形相。即女男根。但由形转。名有异故。戒体无别。谓转根位。令本苾刍戒名苾刍尼律仪。或苾刍尼戒。名苾刍律仪。令本勤策戒名勤策女律仪。或勤策女及正学戒。名勤策律仪。令本近事戒。为近事女律仪。或近事女戒。为近事律仪。故论云。非转根位有舍先得。得先未得律仪因缘故。四律仪非异三体(解云。舍戒因缘。总有四种舍。得戒因缘。谓从他受等。今转根位。非四舍摄。故非有舍先得戒因缘也　又转根位。无得先未得戒之因缘。故知尼等四戒。不异苾刍等三体也)　问若从近事。受勤策戒。复从勤策。受苾刍戒。此三律仪。为由增足远离方便。立别别名。如只金钱加一名双。或五钱上加五名十。十上加十。成二十耶。为此三戒其体各别具足顿生。答三种律仪。其体各别。具足顿生。故于苾刍身中。有二百六十五戒。俱时而转。问三种律仪。同不杀等。既尔相望。同类何别。答由因缘别。相望有异。因谓求戒。心名因也。本求五戒等。心有别也。缘谓戒师名缘。如五戒从一人受。十戒从两师受。大戒从十师受。缘有别也。以诸远离。依因缘发故。因缘别远离有异。戒名远离远离恶也。又论云。若无此事。舍苾刍律仪。尔时则应三律仪皆舍。前二摄在后一中故。既不许然。故三各别。然此三种。互不相违。于一身中。俱时而转。非由受后。舍前律仪。勿舍苾刍戒。便非近事等(解云。舍苾刍时。既名近事等。明知三戒俱时转也)</p>
<p>从此第二。安立四律仪。论云。近事。近住。勤策。苾刍。四种律仪。云何安立。颂曰</p>
<p>　受离五八十　　一切所应离</p>
<p>　立近事近住　　勤策及苾刍　</p>
<p>释曰。初两句标戒数。下两句立戒名。谓若受离五所应远离。安立第一近事律仪。五所应离者。一者杀生。二不与取。三欲邪行。四虚诳语。五饮诸酒。若受离八所应远离。安立第二近住律仪。八所应离者。一者杀生。二不与取。三非梵行。四虚诳语。五饮诸酒。六涂饰香鬘歌舞观听。七眠坐高广严丽床座。八食非时食。若受离十所应远离。安立第三勤策律仪。谓于前八。涂饰香鬘。歌舞观听。开为二种。复加受畜金银等宝(解云。讥嫌重故。开一为二。妨废修道。制畜金银也)若受离一切所应远离身语业。安立第四苾刍律仪</p>
<p>从此第三。别释异名。论云。别解脱律仪。名差别者何。颂曰</p>
<p>　俱得名尸罗　　妙行业律仪</p>
<p>　唯初表无表　　名别解业道　</p>
<p>释曰。此有六名。一能平险业。故名尸罗。训释言词者。谓清凉义。如伽陀言。受持戒乐。身无热恼。故名尸罗。二智者称扬。故名妙行。三所作自体。故名为业。问岂不无表亦名无作。如何今说所作自体。答有惭耻者。受无表力。不造众恶。故名不作表思所造。得所作名。四能防身语。故名律仪。第五第六名者。颂言唯初表无表名别解业道。名别解脱者。第五名也。业道者。第六名也。初谓初念。谓受戒时。别别弃舍种种恶故。依初别舍义。立别解脱名。第二念等。虽能舍恶。非初舍故。不得名为别解脱也　第二念等。但得名为别解脱律仪。能防非故。故律仪名。通初后位。无差别也。别解脱律仪者。别解脱之律仪。依主释也。又此初念。亦名业道。第六名也。本求戒思。今日究竟。依业畅义。立业道名。谓戒前思。名之为业。初念戒体。名之为道。思所游履故。业家之道。故名业道。故初刹那。名别解脱。初弃恶故。亦得名为别解脱律仪。能防非故。亦得名为根本业道。畅思起故。第二念等。不名业道。非畅思故。名为后起。根本后故</p>
<p>从此第二。总明成就。于中有二。一总明成就。二约世明成就。就初总明。复分三段。一明成三戒。二明断律仪。三会经二律仪。此下第一。明成三戒。论云。谁成就何律仪。颂曰</p>
<p>　八成别解脱　　得静虑圣者</p>
<p>　成静虑道生　　后二随心转　</p>
<p>释曰。初句明成别解脱。次两句明成定道。后句明差别。八成别解脱者。始自苾刍。终于近住。此之八众。成别解脱戒也。得静虑者。谓得根本四静虑。及未至中间。兼上三静虑近分。总名静虑。诸近分地近静虑故。得静虑名。如近村邑得村邑名。得圣者。谓学无学也。若得静虑者。成静虑生律仪。谓戒从静虑生。或依静虑故。名静虑生律仪。若得圣者。成道生律仪。后二随心转者。唯定道二名心随转。入定则有出定则无。与定心。俱名心随转。别解脱戒。非心随转。异心无心。亦恒转故(异心者。恶无记也)</p>
<p>从此第二。明断律仪。论云。静虑无漏。二种律仪。依何义故。名断律仪。颂曰</p>
<p>　未至九无间　　俱生二名断　</p>
<p>释曰。未至九无间者。谓未至地。九无间道。有断律仪。此无间道。通静虑道及无漏道也。俱生二名断者。二谓静虑无漏戒。此戒与未至九无间道。俱时而生。名俱生二也。此俱生二。以能永断欲廛恶戒。及能起惑。名断律仪。前八无间。俱生二戒。能断欲惑。名断律仪。第九无间。俱生二戒。能断欲惑。兼断恶戒。名断律仪。以此恶戒是缘缚断。要断能缘九品惑尽。方名为断。故前八品。不断恶戒。唯未至地。能断欲惑。故取未至也。无间道断惑。解脱道证灭。故唯无间。名断律仪。有静虑律仪。非断律仪。应作四句。第一句者。除未至定九无间道。有漏律仪。取所余未至地有漏解脱道律仪。及上地有漏静虑律仪。以有漏故。名静虑律仪。不断惑故。非断律仪。第二句者。依未至定。九无间道。无漏律仪。以无漏故。非静虑律仪。以无间道。故名断律仪。第三句者。谓未至定。九无间道有漏律仪。以有漏故。名静虑律仪。无间道故。名断律仪。第四句者。除未至定。九无间道无漏律仪。取所余未至地。无漏解脱道。及上地一切无漏律仪。以无漏故。非静虑律仪。非无间道故。非断律仪也</p>
<p>无漏律仪。非断律仪。亦有四句。准前四句。思而可知</p>
<p>从此第三。会经二律仪。论云。若尔世尊所说。略戒颂曰　身律仪善哉　善哉语律仪　意律仪善哉　善哉遍律仪(遍律仪者。总叹三业)</p>
<p>又契经说。应善守护。应善安住眼根律仪。问此上两经意及眼根。此二律仪。以何为自性。答此二自性。非无表色。若尔是何。颂曰</p>
<p>　正知正念合　　名意根律仪　</p>
<p>释曰。正知正念合名意根律仪者。合前二种正知正念。名意根律仪。正知是慧。正念是念。以此念慧。能防过非。故二律仪。慧念为体</p>
<p>从此第二。约世明成就。一成就无表。二成就表。三明恶戒名。四成表无表。就成无表中。一约世明成就。二约世成处中。三住善恶成中。且初约世明成就者。论云。今应思择。表及无表。谁成就何。齐何时分(问也)且辨成无表律仪不律仪。颂曰(答也。表在后文明也。此唯明无表。故言且也)</p>
<p>　住别解无表　　未舍恒成现</p>
<p>　刹那后成过　　不律仪亦然</p>
<p>　得静虑律仪　　恒成就过未</p>
<p>　圣初除过去　　住定道成中　</p>
<p>释曰。前三句。明别解脱无表。次一句。明不律仪无表。次两句。明定共无表。次一句。明道共无表。后一句。双明定道。住别解无表未舍恒成现者。别解无表。未舍已来恒成现在。此未舍言。遍流至后定道句中。以说成就必未舍故。刹那后成过者。此明别解脱无表初刹那后亦成过去。法后得故。成过去也。由此初念。唯成现世。若第二念。通成二世。无法前得。不成未来。问何故无法前得。答不随心。色势微劣故。无法前得。不律仪亦然者。此明不律仪无表。约世成就。如别解脱戒。故言亦然。谓至未舍恶戒已来恒成现在。初刹那后。亦成过去。得静虑律仪恒成就过未者。此明静虑戒。未舍已来恒成过去及与未来。恒成就过者。谓余过去生。所失静虑戒。今初刹那。必还得彼过去定戒。恒成未者。随心转色。势力强故。若未舍已来。恒成未来。圣初除过去者。谓圣所住。无漏律仪。于初刹那苦法忍位。必成未来。不成过去。此类圣道。先未起故。过去既无。故不说成就。若第二念。恒成过未。与定戒同也。住定道成中者。住谓现住。中谓现在。过未中故。正在定中。说名为住。若在观位。成现在戒。名为成中。若出观时。不成现在。以定道戒随心转故</p>
<p>从此第二。约世成处中。论云。已辨安住善恶律仪。住中云何。颂曰</p>
<p>　住中有无表　　初成中后二　</p>
<p>释曰。言住中者。谓非律非不律也有。无表者。谓此住中未必一切皆有无表。或有无表。故标有言。若有无表。即是善戒。或是恶戒。种类所摄。初成中后二者。住中无表初成现在。初刹那后。成过现二世也</p>
<p>从此第三。明住善恶成中。论云。住律仪不律仪。亦有成恶善无表。不设有成就。为经几时。颂曰</p>
<p>　住律不律仪　　起染净无表</p>
<p>　初成中后二　　至染净势终　</p>
<p>释曰。上二句。答前问。下二句。答后问。若住律仪。起染无表者。如诸苾刍起胜烦恼。作杀缚等。住不律仪。起净无表者。如屠人等起淳净心。作礼佛等。然此二心。未断已来。所有无表。恒时相续。故此无表。至染净势终也。初念唯成现在。后念成过现二世　从此第二。明成表者。论云。已辨无表。成表云何。颂曰</p>
<p>　表正作成中　　后成过非未</p>
<p>　有覆及无覆　　唯成就现在　</p>
<p>释曰。前两句。明成善恶表。下两句。明成无记表。表正作成中者。此表谓律不律。及处中表也。正作此表业。恒成现在。名为成中。后成过非未者。此上表业。初刹那后。通成过去。非成未来。不随心色。势微劣故。有覆及无覆唯成就现在者。明无记表也。唯成就现在者。谓无记表。唯法俱得。成现在世。无前后得。不成过未。法力劣故。此无记表。性昧钝故。从他起故。唯成现在　有覆无记等。能发之心。虽是无记。不随他起。通成三世。谓无记心。名为劣心。无记表业。从劣心起。其力倍劣彼能起心。故表成现心成三世。有差别也</p>
<p>从此第三。明恶戒异名。论云。此不律仪。名差别者。颂曰</p>
<p>　恶行恶戒业　　业道不律仪　</p>
<p>释曰。此有五名。是不律仪名之差别。是诸智者。所呵厌故。果非爱故。立恶行名。污净尸罗。故名恶戒。身语所造。故名为业。根本所摄。故名业道。不禁身语。名不律仪。然业道名。唯目初念。通初后位。立余四名</p>
<p>从此第四。成表及无表。论云。或成表业。非无表等。应作四句。其事云何。颂曰</p>
<p>　成表非无表　　住中劣思作</p>
<p>　舍未生表圣　　成无表非表　</p>
<p>释曰。初两句。是第一句。下两句是第二句。成表非无表者。标也。住中劣思作者。释也。住非律非不律。名为住中。谓住中人。以微劣心。造善造恶。唯发表业。以心轻故。不发无表。舍未生表圣成无表非表者。谓经生圣住胎藏位。表业未生。过去生者。今时已舍。故不成表。但成无表。若欲色圣。成过未定道无表。若无色界圣。成过未道共无表　俱句者。谓住处中。重心造业。及未经生。圣人亦成表。成无表名俱句也　俱非者。谓诸异生。住胎藏中。不成表及无表也　从此第三。明得戒缘别。一明得三律仪。二明时分齐。三明近住戒。四明近事戒。五明得三戒别。从此第一明得三律仪。论云。此诸律仪。由何而得。颂曰</p>
<p>　定生得定地　　彼圣得道生</p>
<p>　别解脱律仪　　得由他教等　</p>
<p>释曰。定生得定地者。明得定戒也。有漏未至中间。四根本禅。及上三近分静虑。名为定地。此定生戒。与定心俱。故得定地。得定戒也。彼圣得道生者。明得道戒也。彼谓彼前静虑。复说圣言。简取六地。谓未至中间。四根本定。唯此六地。有无漏道。故说圣言。简取无漏六静虑地。得彼圣道。得道生戒。与心俱故。别解脱律仪得由他教等者。明得别解脱戒也。言他教者。从师受故。此有二种。一从僧伽得。僧伽此云众。苾刍及尼正学。依众发戒。名从僧伽得。二依补特伽罗得。是别人也。余勤策等。五种戒。不从众发。名从补特伽罗得。颂云等者。毗婆沙师说。有十种得具戒法。故说等言。一由自然谓佛独觉。自然是智。以不从师。证此智时。得具足戒。二由证入正性离生。谓憍陈如等五比丘。见道生时。得具足戒。三由佛命善来苾刍。尔时得戒。谓耶舍等。正理论云。由本愿力。佛威加故。四由信受佛为大师。得具足戒。谓大迦叶也。五由善巧酬答。谓苏陀夷。年始七岁。佛问汝家在何。彼答言。三界无家。称可佛心。未满二十。佛许僧中羯磨受戒。六由敬受八尊重法。谓大生主。梵云摩诃波阇波提。大梵天王。名大生主。生众生多故。从梵王边。乞得以所乞处为名。佛遣阿难为说八法。彼闻敬重。便即得戒。七由遣使。谓法授尼。此尼端正。恐路有难。不住僧中。僧遣使尼。传法往与授戒。彼便得戒。以尼端正。别开此缘。八由持律为第五人。边国僧少。许五人受。要须一人持律羯磨。故云第五。九由十众得。谓于中国。十由三说归佛法僧。谓六十贤部。共集受具足戒。佛遣阿难。为说三归。彼便得戒。如上所得别解脱律仪非必定。依表业而发</p>
<p>从此第二。明戒时分齐。一明别解脱戒。二明不律仪。今即是初戒时分齐者。论云。又此所说。别解脱戒。应齐几时。要期而受。颂曰</p>
<p>　别解脱律仪　　尽寿或昼夜　</p>
<p>释曰。苾刍等七众。要尽形寿。唯近住戒。一昼夜受。以戒时边际但有二种。一寿命边际。二昼夜边际。故时定尔。若依经部。或一昼夜或多昼夜。皆容受得近住律仪。毗婆沙师言。曾无契经说过昼夜。受近住成。是故我宗。不许斯义</p>
<p>从此第二。明恶戒时。论云。依何边际。得不律仪。颂曰</p>
<p>　恶戒无昼夜　　谓非如善受　</p>
<p>释曰。要期尽寿。造诸恶业。得不律仪。非一昼夜。谓此非如善戒受故。谓必无有立限对师。我一昼夜受不律仪戒。此是智人所诃厌业。无对师故。无一昼夜。要期尽寿。虽不对师。由起毕竟坏善意乐。得不律仪</p>
<p>从此第三。明近住戒。就中一明受方法。二明具八支。三明不受近事得近住。且初明受方法者。论云。说一昼夜近住律仪。欲正受时。当云何受。颂曰</p>
<p>　近住于晨旦　　下座从师受</p>
<p>　随教说具支　　离严饰昼夜　</p>
<p>释曰。此有七意。一于晨旦。谓受此戒。要日出时。此戒要经一昼夜故。若旦有碍缘。斋竟亦得受。二须下座。谓在师前。居卑劣座。或蹲或跪曲躬合掌。唯除有病。若不恭敬。不发律仪。三从师受。谓必从师。无容自受。以后若遇诸犯戒缘。由愧戒师。能不违犯。四随教说。受此戒者。应随师教受者后说。勿前勿俱。异此授受。二俱不成。五具足受八支。方成近住。随有所阙。近住不成。六离严饰。憍逸处故。常严身具。不必须离。缘彼不能生憍逸故。七昼夜谓至明旦日初出时。若不如斯依法受者。但生妙行。不得律仪。云近住者。近阿罗汉住。以随学彼故。或近尽寿戒住。或名长养长养薄少。善根有情。令其善根渐增长故。如有颂曰　由此能长养　自他善净心　是故薄伽梵　说此名长养</p>
<p>从此第二。明具八支。论云。何缘受此。必具八支。颂曰</p>
<p>　戒不逸禁支　　四一三如次</p>
<p>　为防诸性罪　　失念及憍逸　</p>
<p>释曰。前两句者。离杀等四。名为戒支。防性罪故　离饮酒一。名不放逸支。酒必放逸。犯性戒故　离涂饰等三。名禁约支。以能随顺厌离心故　下两句者。释上立三支也。所以立第一戒支者。为防性罪故。杀生等四。名为性罪　立第二不放逸支者。防失念故　立第三禁约支者。防憍逸故　而说此八。名八斋支者。依经部宗。此之八种。总名为斋。别说为支　支者分也。以别成总。得支名故。是故斋名。假而非实。如车众分(揽众分成。名为车也)。及四支军(揽象马车步。四支成名军也)。五支散等(揽五分药。成名散也)。其车军散。三是假名也　若萨婆多宗。离非时食是斋体。八中一故。亦斋支。所余七支。八中一故。是斋支。非是离非时食。非斋也</p>
<p>从此第三。明不受近事。得近住。论云。为唯近事即得受近住。为余亦有受近住耶。颂曰</p>
<p>　近住余亦有　　不受三归无　</p>
<p>释曰。余亦有者。余谓三归也。不受近事。但受三归。亦得近住故。言余亦有。不受三归。必不得近住。故言不受三归无。或有不知要受三归。方始发戒。或复忘误。直受近住。亦发得戒。由意乐力。发律仪故</p>
<p>从此第四。明近事戒。一明发戒时。二会经文。三明三品戒。四明三归体。五明离邪行。六明娶妻不犯。七明离虚诳语。八明遮饮酒。此下第一。明近事律仪。依经部宗。受三归名三归近事。后说五戒相。名五戒近事。受三归时。未发五戒。于此五戒。随受多少。皆发得戒。若萨婆多宗。受三归竟。即发五戒。要须五戒。方名近事。故论云。如契经说。佛告大名。诸有在家白衣男子男根成就。归佛法僧。起殷净心。发诚谛语。自称我是邬波索迦(此云近事)。愿尊忆持。慈悲护念。齐此名曰邬波索迦。为但受三归。即成近事(引经起问)。外国诸师。说唯此即成(经部宗答。唯此三归。即成近事也)。迦湿弥罗国诸论师言。离近事律仪。则非近事(有宗义也。要五戒名近事)。若尔应与此经相违(经部难也。此大名经。但说三归。不言五戒也)。此不相违。已发戒故(有宗答也)。何时发戒(经部征已上论文)。颂曰</p>
<p>　称近事发戒　　说如苾刍等　</p>
<p>释曰。称近事发戒者。答发戒时也。大名经中。称近事言。此时发戒。谓经云。自称我是邬波索迦愿尊忆持。慈悲护念。此时即发近事五戒。称近事等言。便发律仪故。本求戒心。拟受五戒。故受三归。即发五戒。以经复说我从今日。乃至命终。舍生言故。此经意。说舍杀生等。略去杀等。但说舍生。故于前时。已发五戒。说如苾刍等者。举喻释成也。说谓经说舍杀生等。由如苾刍。一白三羯磨竟发苾刍戒。后说四重学处者。令识相坚持。近事戒亦然。先受三归已。发近事戒。后说舍生等。令识相坚持。是故近事。必具律仪</p>
<p>从此第二会经文。颂曰</p>
<p>　若皆具律仪　　何言一分等</p>
<p>　谓约能持说　</p>
<p>释曰。前两句。引经难。后一句。通释也。经部师言。若具律仪。方名近事。何故世尊言。有四种。一能学一分(谓一戒也)。二能学少分(谓二戒也)。三能学多分(谓三戒四戒也)。四能学满分(谓五戒也)。谓约能持说者。有宗通释也。理实近事。须具五戒。谓约能持。说一分等。能持先所受故。说能学言。若不尔者。应言受一分等。经既不言受一分等。明知能学。约能持说</p>
<p>从此第三。明三品戒。论云。此近事等。一切律仪。何缘得成下中上品。颂曰</p>
<p>　下中上随心　</p>
<p>释曰。上品心受戒。得上品戒。乃至下品心受。得下品戒。故戒随心。有三品别。由此理故。或有罗汉。成下品戒。异生成上品戒</p>
<p>从此第四。明三归体。论云。诸有归依佛法僧者。为归何等。颂曰</p>
<p>　归依成佛僧　　无学二种法</p>
<p>　及涅槃择灭　　是说具三归　</p>
<p>释曰。归依佛者。不归佛身。但归依成佛无学法。由无学法。能成佛故。又佛得无学法。是殊胜故。又佛得无学法。能觉悟一切故　由此三义故。归依也　无学法者。谓佛身中。尽无生智。无漏五蕴为体　归依僧者。谓归依成僧二种法。所谓学法。无学法。此二种法。能成四向四果僧故。故归依也。归依法者。唯归涅槃。涅槃即择灭也。一切众生身中。所证择灭。是善是常。寂灭一相故。通归依　若依论主。归依佛者。非直归依佛无学法。亦归依佛身。以损生身。成无间罪。故知佛身亦真佛体。故须归依。归依僧者。亦归僧身。以所依身是苾刍故。故通归依。此能归依。语表为体。问归依者。何义。答是救济义。由归三宝。解脱苦故。如世尊言。众人怖所逼。多归依诸山(山神名也)园苑及丛林(亦神名也)孤树制多等(孤树神。制多外道塔也)。此归依非胜。此归依非尊。不因此归依。能解脱众苦。诸有归依佛。及归依法僧。于四圣谛中。恒以慧观察知苦(苦谛)知苦集(集谛)知永超众苦。知八支圣道(遣谛)。趣安稳涅槃(灭谛)。此归依最胜。此归依最尊。必因此归依。能解脱众苦。是故归依。普于一切受律仪处。为方便门</p>
<p>从此第五。明离邪行。论云。何缘世尊于余律仪处。立离非梵行。唯于近事一律仪中。但制令其离欲邪行(离欲邪行者。自妻不非时也)　颂曰</p>
<p>　邪行最可呵　　易离得不作　</p>
<p>释曰。此有三意。制欲邪行。一最可呵责。侵他妻故。感恶趣故。非非梵行。二易远离故。谓邪行易远离。在家耽欲。离非梵行。难故不制离非梵行也。三得不作故。谓诸圣者。于欲邪行。决定不作。得不作律仪。经生圣者。性戒成就。虽易多生。亦不犯故。离非梵行。则不如是。谓初二圣。有自妻故。有非梵行。由上三因。是故近事。制欲邪行。若不尔者。应经生圣犯近事戒。有自妻故</p>
<p>从此第六。明娶妻不犯。论云。诸有先受近事律仪。后娶妻妾。于彼妻妾。先受戒时。得律仪不(问也)。理实应得。勿但于一分。得别解脱律仪(答也)。若尔云何。后非犯戒(难也)。颂曰</p>
<p>　得律仪如誓　　非总于相续　</p>
<p>释曰。得律仪如誓者。如本受誓。而得律仪。本受誓云。我于一切有情。誓断欲邪行罪。非总于相续者。谓誓不言我总于一切有情相续。离非梵行。故于有情得离邪行戒。不得离非梵行戒。故后娶妻妾。非毁犯前戒</p>
<p>从此第七。明离虚诳语。论云。何缘但制离虚诳语。非离间语等。为近事戒。亦由前说三种因故。谓虚诳语。最可呵故。诸在家者。易远离故。一切圣者。得不作故。复有别因。颂曰</p>
<p>　以开虚诳语　　便越诸学处　</p>
<p>释曰。学处者戒名学处。所应学故。越者违越　若开诳语。便越学处。被检问时。于所犯戒。便言我不作。因斯于戒。多所违越。故佛为欲令彼坚持。于一切律仪。皆制虚诳语</p>
<p>从此第八。明离饮酒。论云。何缘于彼诸遮罪中。不制离余。唯遮饮酒。颂曰</p>
<p>　遮中唯离酒　　为护余律仪　</p>
<p>释曰。遮罪虽多。饮酒过重。谓饮酒者。心多放逸。必犯律仪。为护律仪。故遮饮酒。酒无定量。少分亦醉。故佛严制。乃至茅端亦不许饮酒非性罪。佛教遮制。不许令饮。违遮得罪。故名遮罪。如杀生等。未制戒时。圣必不犯。故名性罪。性是罪故。又性罪相。唯染心行。疗病饮酒。不为醉乱。许无染心。故非性罪</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>