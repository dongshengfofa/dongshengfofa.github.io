<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论颂疏论本第二十三</p>
<p>从此第三。明四念住。就中分二。一明别相念住。二明总相念住。且初明别相者。论云。如是已说入修二门。由此二门。心便得定。心得定已。复何有所修。颂曰</p>
<p>　依已修成止　　为观修念住</p>
<p>　以自相共相　　观身受心法</p>
<p>　自性闻等慧　　余相杂所缘</p>
<p>　说次第随生　　治倒故唯四　</p>
<p>释曰。依已修成止为观修念住者。依前二门。已修成止。梵云奢摩多。此云止也　次应为观修四念住。观者。梵云毗钵舍那。即是慧也。以自相共相观身受心法者。释也　或以自相。或以共相。别观身受心法　身受心法。各别自性。名为自相。大种造色。是身自性。受是受性。心是心性。除此三外。所余诸法。名法自性　一切有为。皆非常相(通道谛也)。一切有漏。皆是苦性(唯苦集谛也)。及一切法。空非我性(通四谛及虚空非择灭也)。此非常等。诸法共有。名为共相　共相别观者。谓且观身与余有为。同非常相。与余有漏。同是苦相。与一切法。同空非我相。受等亦尔　问如何得知念住成满。答观身至一极微一刹那时。名为身念住满。观受心法。至一刹那。名受等满。以非色故。无一极微　自性闻等慧余相杂所缘者。出体也。念住有三。一自性念住。以慧为体。此通三慧也。慧名念住者。谓由念力。令慧住境。或由慧力。令念住境。故名念住　二相杂念住。谓慧及相应。并俱有四相为体。互相杂故。名为相杂　三所缘念住。谓身。受。心法。为体。此是念住所缘境故　三中相杂。能断烦恼。以摄慧故。自性不能断惑。以太减故。夫断烦恼。必须慧解及俱有法。自性唯慧。故太减也。所缘念住。不能断惑。以太增故。有非俱有故。太增也　所缘念住。复有三种。一缘自相续身。二缘他相续身。三缘自他俱相续身。其身受心法。各有三。缘自他俱相续异故　身受心法。四各有三。总成十二。说次第随生者。说四念住次第。随生先后也。谓身最粗。次受是粗。次心是粗。法最为细。摄涅槃故　随境粗者。应先观故。故身念住。最初生也。又论云。或诸欲贪。于身处转。故四念住。观身在初。然贪于身。由欣乐受。欣乐于受。由心不调。心之不调。由惑未断。法中摄惑故。法第四也。故观受等。如是次第。治倒故唯四者。此四念住。观身不净。观受是苦。观心无常。观法无我。治彼常乐我净四颠倒故。故唯立四　论云。四中三种。唯名不杂缘。第四所缘。通杂不杂。若唯观法。名不杂缘。若于身等。二三或四。总而观察。名为杂缘。解云。于身等四。或二二合缘。三三合缘。或四总缘。杂身等故。名杂缘也</p>
<p>从此第二。明总相缘。论云。如是熟修杂缘身等。法念住已。复何所修。颂曰</p>
<p>　彼居法念住　　总观四所缘</p>
<p>　修非常及苦　　空非我行相　</p>
<p>释曰。言彼居者。彼观行者。居此总杂法念住也。总观身等四所缘境。修四行相。谓非常等　前别相位。有杂缘者。或二三四　今此杂缘。唯总相缘四。与前别故。总相念住。唯是总杂法念住也</p>
<p>从此第四。明暖等四善根。就中有五。一明善根观行。二诸门分别。三明善根胜利。四明三乘转根。五明修果远近。且第一明观行者。论云。修此观已。生何善根。颂曰</p>
<p>　从此生暖法　　具观四圣谛</p>
<p>　修十六行相　　次生顶亦然</p>
<p>　如是二善根　　皆初法后四</p>
<p>　次忍唯法念　　下中品同顶</p>
<p>　上唯观欲苦　　一行一刹那</p>
<p>　世第一亦然　　皆慧五除得　</p>
<p>释曰。从此生暖法者。从此总相念住成就已。次生暖法。此法如暖立暖法名。圣道如火。能烧惑薪。圣火前相。故名为暖　具观四圣谛修十六行相者。此明暖位也。此暖善根。分位长故。能具观四圣谛。及能具修十六行相。观苦圣谛。修四行相非常苦空非我　观集圣谛。修四行相。因集生缘　观灭圣谛。修四行相灭静妙离　观道圣谛。修四行相。道如行出。释此相义后当辨之　次生顶亦然者修暖善根。有下中上。至成满时。有善根生。名为顶法。亦观四谛。修十六行相。同前暖位。故言亦然。暖顶二善根。俱名动善。可退动故。动善根中。顶为最胜。如人顶故。名为顶法　又忍位。是进暖位。是退此顶。在进退两际。犹如山顶。故名为顶　如是二善根皆初法后四者。暖顶二善根。初安足时。皆法念住。后增进时。通四念住。初安足者。谓此暖顶。以十六行相。最初游践四圣谛迹。名初安足。即初起也。谓见道中。唯法念住。以暖顶位。顺见道故。故初安足。唯法念住。后增进时。稍容预故。故得通修四念住也　次忍唯法念者。从顶善根。有善根生。名为忍法。忍可四谛。最殊胜故。又无退故。名为忍法。忍初安足。及后增进。唯法念住。近见道故。故初与后。皆法念住　颂言下中品同顶者。此忍善根。有下中上品。下中二位。同前顶位。具观四谛。修十六行相也。上唯观欲苦一行一刹那者。上品忍位唯观欲苦。唯以一行一刹那心。名为上忍也　今略明忍位下中上品者。若下品忍。具观四谛。修十六行。中品忍位。减缘减行　上下八谛。名之为缘。所缘境故　上界四谛。有十六行。欲界四谛。有十六行。总计合成三十二行。名之为行。能缘行故。应知七周减缘。二十四周减行。谓以四行。观欲界苦。如是乃至以四行相。观欲界道。后以三行。观上界道。减余一行。名一周也　又以四行。观欲界苦。如是乃至后以二行。观上界道。减余二行。第二周也　又以四行。观欲界苦。如是乃至以一行相。观上界道。减余三行。第三周也　又以四行。观欲界苦。如是乃至以四行相。观欲界道。不观上界道。名为减缘。减缘之时。虽亦减行。减缘摄故。不名减行。此第四周也。此第四周。即是一周减缘摄也　如减上界道谛。如此减余七谛行相。亦尔。唯于缘中。不减欲苦。减余七谛。名七周减缘　总而言之。上下八谛。各减三行。谓欲界苦下。一行相留故。不减。所余七谛。余一行相。与缘同减故。但言三。三八二十四。名二十四周减行。理实言之。三十一周减行。谓余七行。减缘摄故。是故但言二十四也。于减行中。初减一行。名中忍初。如是乃至。减欲界苦下二行相时。但有二行。二刹那心。观欲界苦名中忍满　唯有一行一刹那心。观欲界苦。名为上忍　就此中忍。未减道时。虽减行相。犹观道故。故得具修四种谛也。颂言中品忍同顶位观四谛者。约此说也　至中忍满。唯观一谛。不具四也　又于中忍。未减道时。修十六行相。此言修者。但是得修行。虽起一。能起得。修彼未来四谛下十六行相。故言修也。颂言中忍同前顶位修十六行相者。约此中忍未减道说也　若此中忍。减道谛时。但修十二行相。非十六行也。既减彼道。心无欣慕。故彼道下。四行相亦。不起得修也。由此道理。减灭谛时。但修八行。谓不修彼灭道谛下各四行故　减集谛时。但修四行。谓唯修苦下四种行故　故于中忍。有修十六十二。八四行相　于上忍位。亦修四行。唯起一行一刹那心。以观苦故　故能起得。修彼苦下四行相也。问于上忍位。减彼三行。何故修彼所减行耶。答虽减彼行。不减谛故。起欣慕心。故得修彼所减行相。于中忍位。修所减行。准此理说。于三十二行中。唯留欲界苦下一行者。拟入见道故。须留也。余三十一。如名次第。从后向前。渐渐除之。缘既从后除之。行亦从后减也　问苦下一行。为留何行。答入见道人有二行者。一者利根。谓是见行　见行有二。若着我者。留无我行。着我所者。即留空行　二者钝根　钝根亦二我慢增者。留无常行。懈怠增者。即留苦行　又依西方德光论师。解减行云。欲苦四行。从后除之。如留无常。入见道者。先减非我。次减空。后减苦　若留苦行。入见道者。先减非我。次减空。后减无常　若留空行。入见道者。先减非我。次减苦。后减无常　若留非我。入见道者。先减空。次减苦。后减无常。减欲苦谛。四行既然。减余七谛四行亦尔。谓余七谛。各有四行。与此欲苦四行。相属如名次第。拟宜相当。以说其减。且如无常入见道者。于上界道。先减出。次减行。次减如。后减道。以道属无常故。后减也。若以苦行。入见道者。于上界道。先减出。次减行。次减道。后减如以如属苦故后减也。若以空行。入见道者。于上界道。先减出。次减如。次减道。后减行。以行属空。故行后减也　若以非我。入见道者。于上界道。先减行。次减如。次减道。后减出。以出属非我故后减也　减余六谛。各四行相。准前说之。为摄前义。总举论云。谓瑜伽师。于色无色。对治道等(等余七谛)一一圣谛行相(三十二行)所缘(上七谛)渐减渐略(明减义也)乃至但有二念作意。思惟欲界苦圣谛境。齐此已前。名中忍位。从此位无间。起胜善根。一行一刹那。名上品忍。此善根起。不相续故(解云。唯有一念。故不相续。已上论文。义如前说也)世第一亦然者。从上品忍。无间生世第一法。此世第一。唯缘欲苦。唯有一行一刹那心。同前上忍。故言亦然。此有漏故。名为世间。于世间中。是最胜故。名为第一。此世第一。有士用力。离同类因。引见道生。故名最胜　皆慧五除得者。出体此暖等四念住性故。皆慧为体。若并助伴。皆五蕴性(有定共戒。名为色蕴。余四可知)此暖等四。有能得得。助伴体中得。非暖等四善根体。故言除得。出见道后。有法后得。得此暖等。暖等上得。圣容现行。若此暖等。以得为体。岂有圣者暖等善根重现前耶。谓暖等四。圣道加行。得圣果已。理不合起故。暖等体非是得也</p>
<p>从此第二。诸门分别。论云。已辨所生善根体相。今次应辨彼差别义。颂曰</p>
<p>　此顺决择分　　四皆修所成</p>
<p>　六地二或七　　依欲界身九</p>
<p>　三女男得二　　第四女亦尔</p>
<p>　圣由失地舍　　异生由命终</p>
<p>　初二亦退舍　　依本必见谛</p>
<p>　舍已得非先　　二舍性非得　</p>
<p>释曰。初句标。第二句明修摄。第三句明依地。第四句明依身。第五第六句明男女得二。第七第八第九句明舍相。第十句明得久近。第十一句明得非先。第十二句明舍体　此顺决择分者。标也。此暖等四。名顺决择分　见修无学。三种圣道。皆名决择。决谓决断。能断疑故。择谓简择。谓能分别四谛相故　见道名决择分。是决择中一分故也。此暖等四。引见道故。能顺于彼。名顺决择分　四皆修所成者。此暖等四。依定地故。修所成摄　六地者。依地门。暖等四善。通依六地。谓未至中间四静虑也。欲界中无。非定地故。无色亦无。谓暖等四。见道眷属　无色无见道。故无暖等也。二或七者。二谓暖顶。或言谓显妙音师说。彼说暖顶。通依七地。于前六地。更加欲界也。依欲界身九者。依身门。此暖等四。唯依欲界人天身。起除北俱卢。人趣三洲。及六欲天也。九处身起。唯依欲者。能厌苦故　前三善根。三洲初起。后生六天。亦续现前。第四善根。天亦初起。谓第四善。唯一念故。故人天趣。皆得初起。三女男得二者。此四善根。唯依男女。非扇搋等。前三善根。男女得二。且男得二者。谓男得男善根。及得女善根。女得二者。谓女得女善根。及得男善根。故名得二。以暖等三。男容转形为女。女容转形为男故。暖等三。女男得二。第四女亦尔者。第四善根。女得二种。同前暖等。故言亦尔。谓女得女善根。及得男善根。以女容转形为男故。若第四善根。男唯得一。谓男唯得男身善根。而不得女。已得女身非择灭故。圣由失地舍异生由命终者。明舍义也。圣舍暖等四善根者。由失地舍。谓依此地。得此善根。若迁上地。此地便失。失此地时。善根方舍。若此地死。还生此地。不失地故。暖等不舍。若异生舍但由命终。异生于地。失与不失。但命终时。必舍暖等。谓由异生无见道资。故命终舍。初二亦退舍者。谓异生于暖顶。亦由退舍非圣人也。异生于忍及世第一。亦无退舍。依本必见谛者。若诸异生。依四根本。起暖等者。彼于此生。必入见道。厌生死心。极猛利故。舍已得非先者。舍暖等已。后重修得。所得必非先所舍者唯得先未得者。以暖等善。未曾熟修。要大加行。方修得故。故得未曾得者。不得先所舍也。若先暖等。经生故舍。遇了分位善说法师。便生顶等。若不遇者。还从暖修得。二舍性非得者。失退二舍。以舍得故。非得为体</p>
<p>从此第二。明善根胜利。论云。得此善根。有何胜利。颂曰</p>
<p>　暖必至涅槃　　顶终不断善</p>
<p>　忍不堕恶趣　　第一入离生　</p>
<p>释曰。暖位虽退又断善根。造无间业。堕三恶趣。而无久流转。必至涅槃故。若得顶法。虽有退等。必不断善。若得忍法。虽命终舍。而无有退。不堕恶趣。若下忍位。于二恶趣。得非择灭。若至上忍。于卵湿生。及无想天。北俱卢。大梵王。处并扇搋。半择迦。二形身。及第八有等。并见所断惑。于此生处身有惑中。得非择灭。以上忍位。必入见道。得成圣果。故于卵等。得非择灭。若见断惑。虽即未断。以必不起故。得非择灭也。世第一法。虽是异生。能起无间。入正性离生。正性离生者。见道名也</p>
<p>从此第四。明三乘转根。论云。此四善根。各有三品。由声闻等(等独觉与佛也)种姓别故。随何种姓。善根已生。彼可移转向余乘不。颂曰</p>
<p>　转声闻种姓　　二成佛三余</p>
<p>　麟角佛无转　　一座成觉故　</p>
<p>释曰。声闻种姓。暖顶二位。容转成佛。若得忍位。无成佛理。菩萨利物。必往恶趣。忍超恶趣。故不成佛。言三余者。余谓独觉。在佛乘外。故名为余。声闻种姓。暖顶忍三。容可转成独觉乘故。名为三余。麟角独觉。与佛世尊。于暖等位。性必无转。谓此二圣。依第四禅。一座成觉。故无容转也。梵云菩提。此翻为觉。三乘菩提。皆以尽智无生智为体。言一座者。始从暖位。终至菩提。不起于座。第四静虑。是不倾动。最极猛利。三摩地故。堪为麟角及佛所依</p>
<p>从此第五。明得果久近。论云。颇有此生创修加行即此生引起顺决择分耶。不尔云何。颂曰</p>
<p>　前顺解脱分　　速三生解脱</p>
<p>　闻思成三业　　殖在人三洲　</p>
<p>释曰。顺决择分。今生起者。必前生起顺解脱分。诸有创修顺解脱分。极速三生方得解脱。谓初生起顺解脱分。第二生起顺决择分于第三生。方得入圣。乃至得阿罗汉也　声闻极速。三生极迟。六十劫。独觉极速。四生极迟百劫　顺解脱分。闻思所成。唯散地故。三业为体　殖解脱分。唯人三洲。三恶趣无。无般若故。诸天亦无。无厌苦故。北洲无者。以无厌心。及般若故　又施一食。持一戒等。深乐解脱。回求菩提。愿力所持。便名种殖顺解脱分</p>
<p>从此大文第三。约三道辨人。就中有三。一明三道建立。二明七种圣人。三明学无学满。就明三道建立。中二。一约现观位明。二约修无学道。就约现观明中二。一明十六心。二依位建立　就明十六心中四。一正明十六心。二明十六心依地。三明忍智次第。四明见修道别　且第一明十六心者。论云。于中已明诸加行道。世第一法。为其后边。应说从斯。复生何道。颂曰</p>
<p>　世第一无间　　即缘欲界苦</p>
<p>　生无漏法忍　　忍次生法智</p>
<p>　次缘余界苦　　生类忍类智</p>
<p>　缘集灭道谛　　各生四亦然</p>
<p>　如是十六心　　名圣谛现观</p>
<p>　此总有三种　　谓见缘事别　</p>
<p>释曰。从世第一善根。无间即缘欲界苦圣谛境。生无漏法。名苦法智忍。苦忍无间缘欲界苦谛。次生法智。名苦法智　此智无间。次缘余界(上二界)苦圣谛境。有类智忍生。名苦类智忍　此忍无间。即缘此境。有类智生。名苦类智。如缘苦谛有此四心。缘集灭道。各生四亦然。谓苦类智后。缘欲集谛。生集法智忍　此忍无间。生集法智。此智无间。缘上界集谛。生集类智忍。此忍无间。生集类智。此智无间。缘欲灭谛。生灭法智忍。此忍无间。生灭法智。此智无间。缘上界灭。生灭类智忍。此忍无间。生灭类智　此智无间。缘欲道谛。生道法智忍　此忍无间。生道法智。此智无间。缘上界道谛。生道类智忍　此忍无间。生道类智。故于四谛。各有四心。成十六心　苦法智忍者。苦法是苦谛法。忍缘苦法。名苦法忍。智是忍果。是等流果。智唯无漏。为显此忍亦唯无漏。举后等流。以为标别。故忍为智者。从果为名故也。如华果树树。非华果。生华果故。名华果树。忍亦如是。生法智故。名法智忍苦法智者。缘苦法故。名苦法智。前忍断惑。名无间道。后智证灭。名解脱道。苦类智忍及苦类智者。此之境智。与前相似。故立类名。故论云。最初证知诸法真理。故名法智。此后境智。与前相似。故立类名。如苦既尔。余集灭道。各有四心。准此理释。思而可知。此十六心。总说名为圣谛现观。谓在现前。观圣谛故　此有三种。一见现观。唯无漏慧。见谛分明故。名见现观。二缘现观。此无漏慧。及慧相应心。心所法同一所缘。名缘现观。三事现观。谓前相应。及余俱有同一事业。名事现观　余俱有者。谓道共戒。及生等四相。俱有因故。名俱有也　又论明得苦法智忍。名入正性离生。见所断惑。令诸有情堕在恶趣受诸剧苦。犹如生食在有情身。作苦恼事。故名为生　或由见惑。令诸善根不能淳熟。故名为生。见道能越。故名离生。言正性者。所谓涅槃。见道能证。名为正性离生。正性之离生。依主释也。或此见道。即名正性。圣正性故。正性即离生。持业释也。又此见道。或名正性决定。谓决取涅槃故。或决了谛相故。名决定也。若正性是涅槃。即正性之决定。若正性。目见道。正性即决定。二释同前。苦法智忍。名为入者。最初入故。故得入名</p>
<p>从此第二。明依地。论云。已辨现观具十六心。此十六心。为依何地。颂曰</p>
<p>　皆与世第一　　同依于一地　</p>
<p>释曰。世第一法。引见道故。故十六心与彼世第一。同依一地。前言世第一通依六地故。今见道亦唯依六地也</p>
<p>从此第三。明忍智次第。论云。何缘必有如是忍智。前后次第。间杂而起。颂曰</p>
<p>　忍智如次第　　无间解脱道　</p>
<p>释曰。忍是无间道。约断惑得。不破惑得之所隔碍。故名无间　智是解脱道。已解脱惑得。又与离系得。俱时起故。名解脱也。忍智次第。理必应然。犹如世间驱贼闭户。忍如驱贼。智如闭户也</p>
<p>从此第四。明见修道别。论云。此十六心。皆见谛理。一切可说见道摄耶。不尔云何。颂曰</p>
<p>　前十五见道　　见未曾见故　</p>
<p>释曰。除道类智。前十五心。名为见道。于四谛理。未见今见。见未曾见。故得见名。至道类智。无一谛理未见今见。如修曾见。故修道摄。问如道类忍是道谛理。此道类智。缘道类忍。于道类忍。未见今见。何故道类智。非见道摄耶。答此中约谛。不约刹那。虽于道类忍一刹那心。未见今见。于上下八谛。皆已曾见。故修道摄。如刈畦稻。唯余一科。不可名为一畦未刈。问忍于谛理。未见今见。可名见道。中间七智。已见今见。何缘七智。亦见道摄。答知谛未尽。中间起故。亦见道摄</p>
<p>从此第二。依位建立。就中有二一依十五心。二依第十六心。且依十五心者。论云。且依见道十五心位。建立众圣。有差别者。颂曰</p>
<p>　名随信法行　　由根钝利别</p>
<p>　具修惑断一　　至五向初果</p>
<p>　断次三向二　　离八地向三　</p>
<p>释曰。名随信法行由根钝利别者。见道位中圣者。有二。一随信行。二随法行。由根钝利。立此二名。若钝根者。名随信行。彼于先时。随信他言。而行义故。若利根者。名随法行。彼于先时。由自披阅契经等法。随行义故　具修惑断一至五向初果者。即前二圣。于见道位。立为三向。此颂是初向也。谓于先时。未以世道断修惑。名具修惑。此名具缚人也　断一至五向者。谓先凡位。以有漏道。断修惑一品乃至五品。此为五人。兼前具缚。为六人也。此六人至见道中。名初果向。趣预流果故　断次三向二者。第二向也。谓于凡位。断第六品或七八品。名断次三。谓前五品。次三品故。此有三人。此断次三人。至见道中。名第二向。趣一来果故　离八地向三者。第三向也。谓先凡位。断欲修惑第九品尽。或断初定一品。乃至断无所有处惑尽。名离八地。此有六十四人。谓断欲第九品。为一人。断上七地各九品惑。各有九人。七九六十三。兼前一人。成六十四人。此六十四人。至见道中。名第三向也。趣不还果故</p>
<p>从此第二。依第十六心。建立者。就中有二。一明建立果位。第二别明住果非向。且明第一立果差别者。论云。次依修道。道类智时。建立众圣。有差别者。颂曰</p>
<p>　至第十六心　　随三向住果</p>
<p>　名信解见至　　亦由钝利别　</p>
<p>释曰。随三向住果者。前初向六人。至道类智。住预流果。前第二向三人。至道类智。住一来果。前六十四人。至道类智。住不还果也。名信解见至者。此住果人。若钝根者。名为信解。若利根者。名为见至。前随信行。今名信解。谓由信故。胜解相显。名为信解　前随法行。今名见至。谓由向见。得至果见。故名见至。此二圣者。信慧互增。故慓信解见至名别</p>
<p>从此第二。明住果非向。论云。何缘先断欲界修惑一。至五等。至第十六道类智心。但说名为预流果等。非后果向(解云。此意者。何故断五品。非第二向。断七八品。非第三向。断上七地。非第四向也)。颂曰</p>
<p>　诸得果位中　　未得胜果道</p>
<p>　故未起胜道　　名住果非向　</p>
<p>释曰。诸得果位中者。据前预流等三果也。未得胜果道者。未得五品等诸胜果道也。故未起胜道名住果非向者。结上三果不名后向也。谓断五品。至道类智。未起五品胜果道故。但名预流果。故不名第二向也</p>
<p>断七八品。至道类智。未起七八品。胜果道故。但名一来果故。不名第三向也。断上七地。至道类智。未起七地胜果道故。名第三果故。不名第四向也。胜果道者。谓向道也。夫论向道。胜前果道。或趣后果。名胜果道。问何故前住果。未得胜果道。答以胜果道是向道故。故住果位。未起得也</p>
<p>从此第二。约修无学道。就中有二。一明德失数。二历位广明。且明德失数者。论云。当约修惑辨渐次生能对治。名分位差别。颂曰</p>
<p>　地地失德九　　下中上各三　</p>
<p>释曰。失谓退失。即所断烦恼也。德谓功德。即能断道也。于九地中。地地修惑。各有九品。九九总有八十一品惑。其能断道。地地亦九。总有八十一品。无间道八十一品解脱道。问失德如何。各分九品。答谓根本品。有下中上。此三各三。故成九品。且下品三者。谓下下。下中。下上。中品分三者。谓中下。中中。中上。上品三者。谓上下。上中。上上。应知此中。下下品道。能断上上品障。乃至上上品道。能断下下品障。如洗衣位。粗垢先除后除细垢。又如粗闇小明能灭要以大明。方灭小闇。失德相对。理必应然。白法力强。黑法力劣。故刹那顷。下下品道。能断无始上上品惑。犹如长时。所集大闇。一刹那顷。小灯能灭</p>
<p>从此第二。历位广明。就中有四。一明预流七生。二明一来向果。三明不还向果。四明无学向果。且初明预流七生者。论云。先应建立都未断者。颂曰</p>
<p>　未断修断失　　住果极七返　</p>
<p>释曰。九地修惑。都未有断名为预流。生极七返。谓于人天。七返受生。极言为显受生最多。极不过七。非诸预流。皆受七反。言预流者。诸无漏道。总名为流。初预此流。名为预流。问此预流。名为因何义。若初得道。名为预流。则预流名。应目第八(苦法忍是第八也。于八忍中。从后数之。当第八故也)。若初得果名为预流　如超越人至道类智。得二三果。应名预流。答此预流名。不目第八。目初得果。于四沙门果中定初得故　一来不还。非定初得。此定初得。故名预流。问何缘此名。不目第八。答要具三义。得预流名。一具得果向无漏道故。二具得见修无漏道故。三于现观十六心流。遍至得故　第八三义俱阙。故预流名。不目第八　言七生者。人中七生。中有。生有。名为七生。天中亦然。中生各七。总二十八生。皆七等故。说极七生　问何缘彼无受第八生。答谓相续身。齐此七生。所有圣道。必成就故。圣道种类。法应如是。如七步蛇。第四日疟。法应尔故。至第七生。逢无佛法。虽在居家。得阿罗汉。既得果已。必不住家。法尔自得苾刍形相。问预流既。未断不善修惑。云何经说预流。名为无退堕法(不退堕三恶趣也)。答此有五义。一以不生长退堕业故。二违彼生长业与果故。三强盛善根镇彼身故。四加行意乐俱清净故。五诸有决定堕恶趣业。尚不起忍。况得预流。故有颂曰</p>
<p>愚作罪小。亦堕恶(无惭愧故)　智为罪大。亦脱苦(惭愧增故)　如团铁小亦沉水　为钵铁大亦能浮(引此颂意。明愚人名退堕。预流名无退堕也)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>