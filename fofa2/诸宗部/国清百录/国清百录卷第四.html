<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>国清百录卷第四</p>
<p>　　　　隋沙门灌顶纂</p>
<p>　　敕度四十九人法名第八十九</p>
<p>皇帝敕。皇帝敬问括州国清寺沙门智越法师等。僧使智璪至得书具至怀。天台福地实为胜境。所以敬为智者建立伽蓝。法缘既深尊师义重。欲使宗匠遗范奉而弗坠。菩萨净业久而弥新。然则去圣久远学徒陵替。规求利养不断俗缘。滋味甘腴违犯戒律。此乃增长罪垢岂谓福田。师等离有为法求无上道。弃俗诸漏鉴在雅怀。由须奖训未学修净行。俾夫法门等侣咸归和合。诸佛禁戒毕竟遵行。又此寺嘉应事表先觉。既理由冥感。即号国清寺。并有施物用申随喜。冬序甚寒道体清豫。朕巡省风俗。爰届江都。瞻望山川载深劳想。故遣兼通事舍人卢政力往。指此不多。其使人卢政力到寺。宣敕赐寺物。大业元年十一月二十九日。敕度四十九人出家。熏陆香二斛。筑四周土墙造门屋五间。设一千僧斋物二千段米一千斛。柱国内史令莒国公臣未上。大都督兼内史侍郎臣虞世基。大都督朝散大夫兼内史舍人臣张干威。敕度四十九人出家剃落竟。使人令僧作法名灌顶。奉僧令依六事立名。使人录奏瑞相感彻应验光升。右八名依国清瑞。悉用灵字标首。寂静真实空如迹乘。右八名依出家事。悉用道字标首。由戒定慧眼智开觉。右八名依设斋事。悉用净字标首。命力辩喜安住堪乐。右八名依赐米事。悉用惠字标首。基业宗本因果俨净。右八名依修治事。悉用正字标首。仿妙德愿遵普贤行。右八名依敕诫事。悉用私字标首。最后一人呼为吉祥</p>
<p>　　国清寺众谢启第九十</p>
<p>天台山国清寺沙门智越一众启。兼通事舍人卢政力至奉宣。十月二十九日敕云。天慈训诲赉寺瑞名。施物二千段。米一千斛。熏陆香二斛。千僧法斋。度四十九人出家。修治寺宇。即集众烧香宣唱。仰惟。圣治德合乾坤。子养万邦安抚四海。助佛教化度脱众生。光大之恩诫无等等。越等虽披法衣行不称照。乃侍先师每乖宗范。日夜克责无地启处伏奉敕旨顶戴受持。但凡庸小劣不识菩萨大智。昔陈世之时亲闻师说。三国为一。有大力势人当为造寺。寺若立国土即清。必为国清寺。于时车书未一不识何言。自尔以来抱疑弗晓。奉敕赉寺。国清之名还符本瑞。山僧山民载欣载喜。始知诸愿菩萨更相启发。或作五品或统万机。光显三尊利益国土。庆此含情幸闻休瑞。仰瞻寺额即如悟道。但慈恩普被日下同沾。而天台一方偏感弘泽。名衣上服相次光临。妙物粳粮前后降集。越等三学无功。一餐难受。况米物盈积。岂可恭弘。深惧不堪虑延罪过。庶藉慈宥展竭愚诚。奉酬宸极。但天台幽远。自昔以来单权独行。今泰平在运国清寺立。四十九人一日出家。发落障消实为希有。冀其心力增进学行日新。念念功熏奉资皇国。又千僧结斋凡圣云集。日色华朗僧徒欣戴。仰惟。先师妙德不可思议。感应神通必当鉴降。午后对使人开发灵龛。希有圣瑞备。是使人等公私道俗共见。越等悲喜交至。谨以启知。谨启。大业元年十一月二十四日。括州国清寺沙门智越等启</p>
<p>　　敕报百司上表贺口敕第九十一</p>
<p>使人卢政力还奏。开先师龛坟不见舍利。又上行状一卷。百司并贺。敕语诸公云。智者是我菩萨戒师。先多灵异。恒语我云。必若得道。得道之后。拥护国土利益苍生。至于涅槃。坐于石室。容范不变。我以仁寿元年遣张干威往看。俨然如旧。昨更令卢政力往。亲开龛门闭塞无有。闻迹遂不见。灵体既已变化。得道非虚。拥护利益之言必应无爽。今有行状一卷。诸公等共观之。诸州考使各写一通。还所部流布</p>
<p>　　口敕施幡第九十二</p>
<p>僧智璪以三年二月二十七日。引入殿内辞口敕。赐幡一千二十五张</p>
<p>　　敕造国清寺碑文第九十三</p>
<p>　　天台国清寺智者禅师碑文</p>
<p>　　　　隋兼秘书监直内史省开府仪同三司臣柳顾言奉　敕撰</p>
<font SIZE="2">
<p>　</p>
</font>
<p>臣闻。在天成象。经讳之法存焉。在地成形。区方之均仿矣。二仪既尔三才冏然。上圣缵极明王所以敷教先觉授道契会方乃升仙。是故命驾崆峒纡光善卷。箓图宣业赤诵弘风。练质九府之间。腾虚六合之内。斯并权宜汲引暂保逍遥。终覆蔽于苦空。卒邅回于生死。未臻夫不生不灭。无去无来。匪实匪虚。非如非异。常乐我净凝寂恬愉。不可思议之解脱也。粤若我大隋皇帝法讳总持。载融佛日瑞发净宫。利见法王应阎浮主。以封唐入绍业。继高辛立圣。与能祚隆姬发。自天攸纵。包大德而翼小心。希世膺期。内文明而外柔顺。知微知彰鉴穷玄览。乃武乃文能事斯毕。自永嘉失驭海内分崩。恃险擅强各树君长。礼乐沦于非所。龟玉毁于殊方。书轨竞分殆三十纪。天将悔祸稔恶有辰。皇上道蔼汾阳迹光代邸。地隆分狭神功潜着。于时高庙灵谟。深思统壹专征仗钺。帝曰。斯哉惟君惟亲知臣知子。乃扬威万里。问罪九伐一举而定江左。再驾而潜余烬。浮天争贡海外有截。虽咎契之备五臣周旦之居十乱。本支盛绩畴昔多惭。盘石究勋莫不仿是。三能宗铉九命惟扬。本之以仁慈施之以声教。行之以要道体之以无为。姑射杳然尚想渊赜沧波壮矣。思济舟航以为能仁。种觉降兹忍土。信相入道净戒居先。梵网明文深传萨埵。国师僧宝必兼禅慧。有会稽天台山大禅师者。生而神光照室。两目重瞳。禅师法讳智顗。颖川陈族太丘道远季伯风延。典午衰乱播迁华容。父起祖梁使持节散骑常侍。封益阳县开国侯。禅师风彩超悟。龆龀希有年过。少学便诵法华。父为求婚。方便祈止。儒门史馆多所著明。柱下濠上弥所深得。渚宫覆没便即蔬菲。及启弱冠。于长沙之果愿寺出家。护戒如明珠。安心若止水。历听经论。但使一闻得之于心传之于口。以湘潭局狭未发大机。拂迹衡阳安步坟汝。往大苏山请业慧思禅师。禅师见便叹曰。忆昔灵鹫同听法华。令进我普贤道场。为说四安乐行。停二七日诵药王品。至诸佛同赞之句。寂然入定明慧便发。起而白师。师曰。非尔弗感非我莫识。所入定者法华三昧之前方便。及闻持陀罗尼也。纵令文字之师千群亿品。寻汝慧辩所不能穷。于说法人中最为第一。尝约仁王缨络。龙树马鸣立三观四教。述师本宗以为大乘枢键。得下御内硕学流通。智以藏往。征育王之建正教。神以知来。鉴周武之灭大法。乃高蹈豫土翔集天台。历游名山言造庐岳。秦孝王作镇淮海。遣信迎屈。对使者曰。虽欲相见终恐缘差。即累旬大风妖贼竞起。水陆俱阻安坐匡岫。既而龙斿龛难。仍代孝王爰届邦域。洁诚延请顺流背风。数日遄到亦既觏止。便定师资。等善意之仰妙光。若高宗之得傅说。再三固辞无可与让。以开皇十一年岁次辛亥月旅黄钟二十三日辛丑。于杨州大听寺设无碍大斋。夤受菩萨戒法。降牧伯之尊。由宗师之典。释龙衮而披忍服。去桓圭而传戒香。圆发初心致礼诸佛。于时天地交泰日月载华。庭转和风空净休气。林明七觉之华。池皦八净之水。化覃内外事等阿输之城。教转法轮理符宝冥之窟。文武寮采俱荫慈云。欣欣焉济济焉。肃肃焉痈痈焉经所谓摄律仪戒摄善法戒摄众生戒。显发三愿真正十受。如一切色悉入空界者。其斯之谓欤法事云毕七珍备舍。出居于城外。禅众之精林四事供养。睿情犹疑未满。以为师氏礼极必有嘉名。如伊尹之曰阿衡。吕望之称尚父。检地持经智者师目。谨依金口虔表玉裕。便克良辰躬出顶礼。虽有熊之登具茨汉文之适河上。方之蔑如也。智者以内行外奖诸佛之深训。实慧方便大士之兼通。帝释檀那既包信解。仁王摄受远能博益。逡巡告退言归旧山。殷勤请留重违高意。犹四皓之饵术南山。二疏之散金东海。振锡离尘始称出世。眷言儒者未足为荣。窃以四明天台剡东玉岫。两谣云昂鄞南之金庭峻极于天仰扪白日。盘镇于地俯镜沧海。云霞沆瀣霏拂轻襟。虹霓鸳鸾胜承飞舄。华果竞发常迷四时。药草森罗孰分亿品。道猷往而证果兴。公赋不能申寺基本属始丰。峰名佛陇。元有定光禅师。隐显变现先居此峰。常谓弟子云。不久当有胜善知识。将领徒众俱集此山。俄而智者越江渡湖。翻然来萃忽闻钟磬声振山谷。即问光师声之所以。答云。此是犍槌集僧得住之相。颇忆曾经举手相引时不。智者即悟年至十五。稽颡礼佛恍焉如梦。见极高山临大海曲。有僧如今光师。举手接上云。汝当居此处。汝当终此焉。拜言悲喜滂沱涕泗。仍于佛陇之南寻行寺域。便见五峰围绕等耆阇之山。两溪夹泻若缙云之涧。披榛开途葺用茆茨。功德丛林常熏薝卜。忍辱墙院无劳关楗。猿啸蚿吟泉籁响杂。飞走听法驯伏轩墀。西南有永丰江派与浙源分岭东会于海。潮波往还数百里间。村人常以渔捕为业。陶渐回向焚罛废梁。垦田种果翻成富实。深信解者多作沙门。慈化所覃皆此连类。及光师无常。已后欲大修立。忽睹一僧如光师年。素语智者云。若欲造寺今未是时。三国成一。有大势力人能为起寺。寺若成国即清。当呼为国清寺。此言杳漫孰当信者。岂期符应冥契在兹。逮于我君临边岁久。孝性淳至入京省谒。旋迈江都登命舟楫。迎来镇所。使乎至彼便事装束。谓大众曰。在上意重弗敢致辞。然往而不返。因此长别语弟子云。当成就陇南下寺。其堂殿基址一依我图。侍者答云。若无师在岂能成办。重谓之曰。当有皇太子为我建造。汝等见之吾不见也。行百余里到剡东之石城寺。寺有百尺金缋石像。梁太宰南平元襄王镌创。自有灵迹。因此现疾右胁而卧。忽然风云变色。松桂森耸宛如天乐。来入房户起坐合掌。神色熙怡。顾侍者云。观音来迎不久应去。弟子智朗请曰。佛许圣贤临终说位行得。乞垂晓示方思景慕。答云。我只是五品弟子位耳。案五品即是法华三昧前方便之位。宛与思师昔语冥一。仍命笔作偈。口授遗书辞理切诣。深陈胜缘潜来密往。誓当影护。为撰净名义疏一部。俱时送来。仍索僧伽梨大衣。手自披着回身西向端坐迁神。春秋六十。旬日建斋跏趺流汗。珠团发际露泫胸间。欲示诸法本自不生今则无灭。绳床舆还佛陇。轻举有若浮空。尔时开香龛。都不异昔。驿使初讣震动于宸心。爰舍净财随申功德。邮传相望创起塔庙。寺虽本地其旧维新。琼宇绀堂凭国灵。而摸忉利鹫头狼迹。因寂默而为道场。班倕名匠竞逞钩纶。庶民子来成之不日。神明扶持欻同踊现。背高就下即嶨岳而基殿堂。仰眩俯临信玲珑而胜画缋。多宝分座俱受璎珞。天冠表刹如连梵幢。金函玉牒常敷讲肆。禅诵律仪无违师法。斯可谓头陀之极地。弥陀之净方与阿耨而常盈。同须弥之永固。暨乎重光纂历天成地平。以今大业元年九月。銮舆幸巡淮海。[目*光]瞩江南惆怅台岳。集扬州名僧。咸问之曰。智者立寺权因山名。宜各述所怀朕当详择。累日未奏。会寺僧智璪衔状而来。具条昔年光师国清之称。太史案此语。时代乃周建德之初八。表未同三方鼎峙今四十余年。圣证县符明时征应。诏付著作书之左史。仍敕皆籕篆题寺门。即遣舍人送璪并施基业。赴十一月二十四日。先师忌斋使乎集僧。跪开石室唯见空床虚帐苏苔蛛网。法侣号啕等。初灭度。公私扼掔若无瞻依。又法会千僧各有簿籍。造斋点定忽盈一人。有司再巡还满千数。及临斋受嚫复成千一。执事惊愕出没难辩。岂非先师化身来受国供。王臣返命具奏一条。当扆睟容深洞灵迹。百司拜贺四海驰声。至矣哉象法未沦。佛种常续乃圣几感。大师应变妙力难思。神图方永祥基瑞国。杂沓葳蕤焕乎斯之盛者也。昔金龙尊王赞佛功德。宝积长者献盖称扬。范武子声由在民。臧文仲言垂不朽。矧乎道树胜由师门福地。而建崇云碣表际金刚。俾命丝纶织载辞理。若夫记言记事。史官之成则散华贯华。法藏之鸿演敢重述宣乃作颂曰</p>
<p>　龙图画卦　　裁萌五典　　金轮拯溺</p>
<p>　止弘十善　　岂若我皇　　树功宏缅</p>
<p>　还源本净　　归途今显　　镜鉴先哲</p>
<p>　筌蹄何浅　　天造草昧　　日月斯升</p>
<p>　高山巨海　　或影或澄　　虎啸风起</p>
<p>　龙跃云兴　　至人几渐　　养正遵承</p>
<p>　谦尊本裕　　师范推膺　　只谁允矣</p>
<p>　具瞻克胜　　熏禅观寂　　如冬靖凝</p>
<p>　精义泉涌　　如春泮水　　我有匠石</p>
<p>　正直从绳　　我有律济　　舟楫斯凭</p>
<p>　虔临拳拳　　悦受兢兢　　能资万行</p>
<p>　混成一乘　　六反震动　　十方叹称</p>
<p>　同声相应　　信而有征　　至诚感神</p>
<p>　道合符契　　渊乎智者　　波澜靡际</p>
<p>　帝师既沃　　天台还憩　　于山之阿</p>
<p>　于川之澨　　沧溟浩瀚　　峰崖迢递</p>
<p>　日浴扶桑　　月穿丛桂　　上踵婺采</p>
<p>　傍通禹计　　素湍风激　　赤城霞曳</p>
<p>　仁智肥遁　　山林亏蔽　　无言不酬</p>
<p>　既符声响　　无德不报　　有均景象</p>
<p>　初卜庵萝　　归诚恋仰　　显允光师</p>
<p>　久要长往　　非皦若昧　　镜形如曩</p>
<p>　寺号国清　　灵扉潜敞　　孰意我师</p>
<p>　遽缘安养　　龙楼夙记　　鹤关无爽</p>
<p>　宸居在昔　　哀构祇园　　令终如始</p>
<p>　师严道尊　　揆日方画　　觇星正昏</p>
<p>　置槷崇趾　　削屡成垣　　岩分莲萼</p>
<p>　泉毖桃源　　仙窗夏冷　　禅室冬温</p>
<p>　玉阶驯豹　　金刹栖鹓　　风和宝铎</p>
<p>　空转珠幡　　百谷时秀　　万里林繁</p>
<p>　灵芝禅悦　　甘露天鐏　　玉趾按地</p>
<p>　净域惊魂　　金布贸苑　　天宫俨存</p>
<p>　创造之福　　胡可胜原　　轮奂洞彻</p>
<p>　庄严修设　　波斯融冶　　优填剞劂</p>
<p>　金容月满　　玉毫霜洁　　象译翻度</p>
<p>　龙宫披阅　　法嗣诜然　　端心障灭</p>
<p>　泰阶既平　　王道既清　　殊途同致</p>
<p>　无虑何营　　皇思睿赜　　邃达忘情</p>
<p>　有本空净　　空常有并　　坛戒度重</p>
<p>　定慧真精　　干临朗鉴　　远供凭诚</p>
<p>　大众香洒　　拜阙龛楹　　全身座间</p>
<p>　严扃网萦　　迦叶佛陇　　贤劫齐声</p>
<p>　饭僧数溢　　瑞我隆平　　身田雨润</p>
<p>　心树华荣　　现在同植　　将来共成</p>
<p>　有如悬镜　　反照今生　　有如圭昃</p>
<p>　曾不亏盈　　神力自在　　游戏香城</p>
<p>　菩提具足　　赫赫明明　</p>
<p>　　玉泉寺碑第九十四</p>
<p>　　　　当阳县令皇甫毗撰</p>
<font SIZE="2">
<p>　</p>
</font>
<p>盖闻乾元资始三辰着象于天。坤道资生万物动形于地。皇王于是建国。贤圣所以垂文。起名教而莫同。制威仪而有别。至如画卦观爻盖取随时之象。综经织纬会通为政之辞。大礼同和大乐同节。安上治民移风易俗。斯乃生前之事略矣。可言死后问知仲尼弗语。纵使绛雪萦空玄霜拂树。饵金丹而九转。吞玉髓而千年乘云也。驾九色之玄龙游汉焉。控三山之素鹄逍遥瑀台之上。容与琳阙之间。未窥解脱之门。终趣盖缠之境。唯正觉渊冲真如妙有。不生不灭无相无言。随缘应质则假色成形。随类观音则因声示说。故有白银千尺之体。紫金丈六之身。八部般若之文四种悉檀之义。神通自在慧力无穷。因导化行开示悟入。归依者尽发菩提回向焉。普登常乐。是以猕猴建塔遂生忉利之天。野雁衔华复往弥陀之国。岂直日藏沙门孤游正道。月光童子独见如来。四生因兹度脱。六道藉此昭苏。实火宅之高车昏河之大筏。若乃周室昭王之世。影夺恒星汉朝明帝之时。光梦如日。使旋西寓化渐东都。置像南宫申心北面。自摩腾入洛。罗什游秦。名教更弘道风斯炽。经台像阁宝塔香山。丽溢岩阿绮盈都邑。岂期后魏真君之岁。后周建德之年。灵庙一除伽蓝再灭。形容废毁文字散遗。响落琼钟声沈宝铎。修禅耆旧卷其舌而不谈。护戒先贤改其形而晦影世绝调心之路。时亏汲引之途。无出世之津梁。失生民之大望。我大隋皇帝。乘干御宇握镜披图。父爱苍生君临赤县。天地同其大德。日月合其重光。鼓之以雷霆润之以风雨。除暴乱致太平。张四维朝万国。功成作乐治定制礼。正道无为区寰有截。辟泥洹之路开般若之门。宣十二分之经流四千年之法。精勤耆旧又舍俗归僧。净住初童持心秉戒。非直法轮再转法鼓还鸣。四海于是无虞。兆民同而有赖。委羽乘毛之国慕风化以来庭灵禽嘉贶之祥。应图书而萃苑。巍巍也非境智之思量。荡荡乎岂言谈而能尽。玉泉寺者基此山焉。智顗禅师之卜居也。敕旨正名著额其山。嵬崿嵯峨崎岖崱嶷。峰疑偃盖峦似覆船。巨力穷奇之象。洪崖谲诡之形。岗曲抱而成垣。水萦回而结乳。青枫动叶远照金霞。翠柳摇枝低临玉沼。猿吟白云之上。莺啼碧树之间。日月为之蔽亏。霄液由之散聚。前瞻江路却望荆岑。左带昭丘右通巴峡。禅师本姓陈氏颖川人也。少禀生知童真剃落。从师南岳蕴道天台。睿智洪才之响。非直播于江南。知机妙辩之声。固亦闻于河朔。皇帝外子太尉公晋王。性禀孝慈情包隐恻。能臣能子匡国匡家。蕴机神之智垂泛爱之心。布君子之风偃生民之草。往以伪陈纳叛受律。行师策妙指。纵威棱江海。遂克定金陵。化平铜柱。三吴雾卷。百越尘清。师乃因王利涉。王遂因师受戒。师至此而头陀。王奏闻而起寺。于是异域才情之客。慕其道而云臻。他乡炼行之僧。味其风而雨集。师乃精言导理尽意谈玄。语证禅支心开定本。幽宗博义若挹海而无穷。辩句清辞似悬河而自泻。居朋之友虽盈量而争归。处少之徒从穷崖而莫反。尔乃信心檀越积善通人。咸施一材俱投一瓦。凭兹众力事若神功。营之不日而成饰矣。经时而就。层台迥阁复殿连房。寒暑异形阴阳殊制。雕檐绣栱与危岫而争高。凿础镌基共磐岩而等固。风光出其户牖云雾生其栋梁。华炫耀于金盘气芬芳于玉树。工图相好湛若金山。匠写真容凝如满月殿起三层之柱。悬于自响之钟。堂开千叶之华。莲捧飞来之座。灯光不灭灌海踰明。刹柱俱低承幡自举。吉祥柔滑之草烂熳依庭。逆风和气之香氛氲满院。斜通洞穴直注凝泉。色似琉璃味同甘露。波投鼐鼎浪泻阶堂。饮腹消痾浇躯愈疾。石柱铜梁之状影入莲池。桃源菊浦之华香浮奈苑。可谓山类耆阇寺同离越。似龙宫而出现。疑鹿野以飞来。窃以前王凿鼎。唯论体国之功。今共刊碑永记菩提之道。余任宰属城寺居山部。文虽写意书不尽言。其词曰</p>
<p>　二仪开廓　　四气氛氲　　方以类聚</p>
<p>　物以群分　　通贤通圣　　明后明君</p>
<p>　随机设教　　观化垂文　　乐章既造</p>
<p>　礼仪方制　　定彼亲疏　　决兹疑滞</p>
<p>　披图辩物　　属辞明例　　唯化一生</p>
<p>　不论三世　　玄都玉简　　紫阙银经</p>
<p>　解尸遗骨　　饮液吞精　　乘龙万纪</p>
<p>　控鹄千龄　　终非实相　　犹是尘情</p>
<p>　唯有大雄　　湛然常住　　不生不灭</p>
<p>　无来无去　　千门妙旨　　一音演谕</p>
<p>　度脱众生　　涅槃双树　　梦通刘后</p>
<p>　感应姬王　　恒星掩耀　　满月澄光</p>
<p>　写形东国　　指圣西方　　慈悲愿海</p>
<p>　善逝津梁　　法显还晋　　摩腾入洛</p>
<p>　华散经台　　香流像阁　　释教郁起</p>
<p>　桑门盛作　　露泫珠幡　　风吟宝铎</p>
<p>　真君建德　　运钟灭道　　沦没四生</p>
<p>　毁除三宝　　我皇启圣　　德侔苍昊</p>
<p>　妙法更弘　　真仪再造　　陈氏僣号</p>
<p>　王赫斯征　　勾吴雾卷　　闽越廓清</p>
<p>　因逢智者　　延谒山庭　　珠生浮汉</p>
<p>　玉出深荆　　华峰硉屹　　石洞渊悬</p>
<p>　芬芳菊浦　　滴沥琼泉　　盘濄似谷</p>
<p>　覆岭疑船　　来仪宴坐　　触地萧然</p>
<p>　妙辩悉檀　　深穷般若　　缁素云会</p>
<p>　挹其河泻　　或施之材　　或投之瓦</p>
<p>　经始不日　　翻成大厦　　更起龙宫</p>
<p>　还开鹿野　　山连紫盖　　江抱黄牛</p>
<p>　西临月峡　　东接昭丘　　栴檀围绕</p>
<p>　琳碧环周　　春窗夏牖　　水殿山楼</p>
<p>　座吐芙蓉　　龛悬石镜　　白毫相好</p>
<p>　绀发辉映　　银燕徘徊　　锦鳞游泳</p>
<p>　腾猴心静　　怖鸽影定　　猗欤哲王</p>
<p>　命也蕃屏　　自天生德　　孝诚俱秉</p>
<p>　旦奭非俦　　间平讵并　　出总连辔</p>
<p>　入调钟鼎　　构此伽蓝　　实资力请</p>
<p>　魔殿[山*蹇]嵼　　须弥郁律　　倏睹劫终</p>
<p>　俄看烧讫　　岂如彼岸　　生死皆出</p>
<p>　金石不朽　　天地可毕　　镌勒岩阿</p>
<p>　永垂懋实　</p>
<p>　　后梁主萧琮书第九十五</p>
<p>远钦高风未获展侍。怃然西顾以日易年。承游止玉泉创构坊宇。名僧云会问道远集。山林佳胜有助禅悦。即事倏然风云永叹。凉暑珍啬续附承修。神足今还敢申讯谒。信驿有会方愿祗承。萧琮和南</p>
<p>　　前陈领军蔡征书第九十六</p>
<p>自江东披破。弟子前预送京。不获虔礼于兹五载。丹诚恳结岂笔札所宣。山川永远无因咨述。邃师奉命爰到阙廷。天子降情君主殊遇。新故崇待南北倾心。可谓使乎使乎。仲尼是以兴叹仰。陈胜托有慰延钦。天高气清愿道体康愈。栖真千仞寂虑四禅。梁穗烟云餐悦法喜。固非世俗之徒所能称赞。征年衰事迫可以意求。弟侄儿孙随时。过日抚尘击坏用毕。余龄既达于穷通之数亦不常。以贱贫自耻。但觐奉翛然实增驰欷。伏愿珍重继复。下承脱值行人赐访存没。开皇十三年九月十七日。前陈侍中安右将军中书令领军将军南雍州大中正新丰县开国侯弟子济阳蔡征稽首和南</p>
<p>　　长安昙暹禅师书第九十七</p>
<p>开皇十三年九月十三日。京师兴国寺昙暹和南。天台山禅师足下。仰惟声高道迈疑和上之来仪。德远智深想弥天之再托。言思顶礼申接足于丹诚。伫望东山恋光仪之若渴。时来寒重愿善起居。众生难调化弘劳念。仰承远游荆镇利物弘多。栖思青溪足畅怀抱。冀德光迥被用展翘诚。化导周行蒙沾胜益。愿珍道德续结只承。谨和南。率奉醍醐愿领微意</p>
<p>　　导因寺惠岩等致书第九十八</p>
<p>窃以妙理冲玄。隔言象之外。应机济物。寄真俗之谈。自鹄树潜仪金棺晦迹。微言托于传授。密教假于弘通。故有五种法师四依开士。迩后连踪继迹数百年。中虽复慧炬潜辉。而法流恒泻。加以惠思硕学。并愿尽性穷源。然性不可穷。源何易尽。鹿羊之文既惑。兔马之说犹疑。若不假以大心终归永蔽。仰惟禅师盛德清高。跨众流之表。奇才内密越词人之上。虽不衣锦还乡。且见怀珠反本。属以天清地肃王道康夷。四众倾心民庶欣仰。各愿咨受咸思采听。幸以慧云之润忘秘吝于未闻。师子之音广宣扬于渴仰。暂移狼迹之步。权启灭定之门。俯就群心哀怜祈请。书云朝闻夕殒。法说一句染神必不累月经年。繁劳视听庶曾闻一实者。决了衣珠。未发菩提心并知回向。贤愚喜跃凡圣欢愉。岂不弘法栋梁含生舟楫。不任引领。谨遣十住寺臻法师归依座下。普述众心鹄望。泉涌之资侧迟洪钟之响辄以尘闻。咸怀喜跃</p>
<p>　　荆州道俗请讲法华疏第九十九</p>
<p>导因寺东岩菩萨戒弟子陈子秀等稽首和南。窃以法门不二理绝言忘。应病随机假名相说。虽复常居寂灭而广示威仪。不起道场躬升自在。义谈广狭迹现浅深。普是有识津梁含生舟楫。论其汲引莫不方便为先。语其提携无非譬喻为本。宅中童孺识三车而兢出。佣赁穷子知粪秽之可除。仰惟禅师居不恻之位。怀普洽之心。道贯三空智阶百法。辄欲奉屈宣扬法华一部。展禽邵伯述小功微。尚复布政棠阴宣风柳下。况复亲承三点高修六度。必愿俯就倾诚留心。钻仰汉皇白水由昌。大风桑井可嘉无容默已。庶令贵贱上下咸识一乘。大叶小枝等蒙慈润。幸使高源凿井速见洪泉。醉卧惛迷还知昔宝。辄述众情罔知陈具。谨请。开皇十三载八月十日</p>
<p>　　蒋山栖霞寺保恭请疏第一百</p>
<p>栖霞寺众保恭等和南。窃以瞻慕明德灰管屡迁。展觐以来炎凉甫隔。伏餐至法用禀教门。定水澹而无涯。词峰高而不极。至如止观方等之义。龙树马鸣之文。莫不殚其理窟究其冲妙。恭虽不敏少游讲席。窥玩南北经论法师三十余年。求其奥旨不悟。观诸法海寄在余生。所冀倾蠡犹欣饱腹。然道安之遇澄上人便称北面。慧永之逢远上首即创东林。是知得奉胜人须安胜地者也。恭虽疏薄窃钦往彦。但所居栖霞寺者。宋代明征君宅僧绍之所建主也。镌山现像疏岩敞殿。似若飞来无惭踊出。若其林泉爽丽房宇萦纡。桂岭春芳云窗昼歇。自昔高行是用游憩。故寺众齐诚请延威德。惟愿傍观曩哲爰降。彼居依经受用必垂。纳处所有园田基业。具在别条。谨共开府士柳顾言。证成斯誓。庶金刚之域与鹫岭而长存。法宝斯传等鸡山而不灭。谨疏。开皇十五年八月六日保恭等疏</p>
<p>　　秘书监柳顾言书第一百一</p>
<p>弟子柳正善具成就稽首和南。暄和不审尊体起居何如。伏愿禅法喜悦。去岁经蒙一旨至今保持。奉赍十卷玄义。往仁寿宫服读八遍。粗疑略尽细阂难除。新治六卷并入文八轴。为庄染未竟。少日钻研。大王今遣使人萧通国。参承书意自当仰简。频被顾问奉答必来。伏愿夏竟便待舟楫。冀此残生尽心听受。忏悔往日懈惰昏沉。谨启</p>
<p>　　吉藏法师书第一百二(凡三书)</p>
<p>吉藏启景。上至奉旨伏慰下情。薄热不审尊体何如。伏愿信后寝膳胜常。诲授无乃上损。吉藏粗蒙随众拜觐。未即伏增恋结愿珍重。今遣智照还启。不宣谨启</p>
<p>吉藏启景。上至奉师慈旨不胜踊跃。久愿伏膺甘露顶戴法桥。吉藏自顾慵讷不堪指授。但佛日将沈群生眼灭。若非大师弘忍何以克兴。伏愿广布慈云启发蒙滞。吉藏谨当竭愚奉禀诲诱。穷此形命远至来劫。伏愿大师密垂加授。夏亦竟即驰觐。今行遣智照咨问。谨启</p>
<p>吉藏启景。上未至数日之间便尔感梦。又景上至已后仍复得梦。一二智照口述。景上寻归。亦因委咨谨启</p>
<p>　　吉藏法师请讲法华经疏第一百三</p>
<p>吴州。会稽县嘉祥寺吉藏稽首和南。伏闻山号崔嵬。道安登而说法。峰名匡岫慧远栖以安禅。未若兹岭宏丽接汉连霞。[泳-永+(虍-七+(一/八/八/目))]壑飞流冲天灌日。赤城丹水仙宅隩区。佛陇香罏圣果福地。复经擅美孙赋称奇。智者栖凭二十余载。禅慧门徒化流遐迩。昔同寿英彦才解通经法。净俊神正传禅业。若非道参穷学德侔补处。岂能经论洞明定慧兼照。至如周旦殁。后孔丘命世。马鸣化终龙树继后。如内外不坠信在人弘。光显大乘开发秘教。千年之与五百实复在于今日。南岳睿圣天台明哲。昔三业住持。今二尊绍系。岂止洒甘露于震旦。亦当振法鼓于天竺。生知妙悟。魏晋以来典籍风谣。实无连类。释迦教主童英发疑。卢舍法王善财访道。敢缘前迹谛想崇诚。谨共禅众一百余僧。奉请智者大师演畅法华一部。此典众圣之喉襟。诸经之关键。伏愿开佛知见耀此重昏。示真实道朗兹玄夜。庶以三千国土来禀未闻。百劫后生奉遵大义。筑场戒节析木将临。摇落山庄玄黄均野。桂岩玉蕊菊岸华荣。弥切声闻之心。颇伤缘觉之抱。吉藏仰谢前达。俯愧询求。兢惧唯深。但增战悚。谨请。开皇十七年八月二十一日</p>
<p>　　智者遗书与临海镇将解拔国述放生池第一百四</p>
<p>贫道少怀静志愿屏嚣尘。微悟苦空得从闲旷。是以去西陕之旧里。将领门徒游憩天台。十有二载。但此山溪接江源连亘海际渔捕沪业交横塞水。杀戮既多煮炙无算。夭伤物命有足悲者。亦是公私去来频遭没溺。以此死亡不可称数。贫道不惟虚薄。愿言拯济。仍率励山僧货衣资什物。就土民孔玄达等买兹沪业。永作放生之池。变此鱼梁翻成法流之水。故临海内史计尚儿敬法心重。仍请讲说金光明经。至流水品。檀越羊公贺等闻斯妙句。咸舍沪业。凡五十五所。遂使水陆沾濡人虫荷泽。盖闻雨华满室。答长者之恩。明珠照夜。报隋侯之德。斯固植妙行于前修。播芳风于末代。福不唐捐善无虚失。仍以此事表白前陈。敕云此江若无乌贼珍味。宜依所请永为福池。国子祭酒徐孝克。宿植德本才地兼美。闻斯积善请树高碑。冀此洪基与岳同固。愿兹胜业将日月俱全。昔陈氏江东地不过数千里。犹若此慕善忘怀。仰惟皇帝陛下。秉金轮而御八表。握宝镜以临四民。风雨顺时马牛内向。信以道高尧舜德迈轩羲。加复躬行十善等赤子于群分。自运四弘总下生而普济。且不麑不卵着自外书。救蚁救鱼闻之内典。岂有富天下而吝惜一江源。恩洽宇内而独隔数百里。改莲华之池。兴烧煮之业。使军民恣其伤杀。水族婴其酸楚。身首分离骨肉糜溃。以贫道意度皇帝之心。岂其然乎。岂其然乎。但晋王殿下道贯今古。允文允武。二南未足比其功。多材多艺。两献无以齐其德。茂绩振于山西。英声驰于江左。管淮海之地化吴会之民。不以贫道不肖。曲垂礼接躬膺世范。谬荷人师具述事源。爰降符命在所恭承。莫敢违越。假令别有严使。的奉敕符毁所树之碑。复民沪业者。贫道即振锡披衣担簦蹑履。远游京辇诣阙上书。殒首碎身以全物命。况今上旨。总使江南收捕海族。而江溪山水不出海鱼。披省符文事不相涉。特由在斯苟欲是非。毁坏放生兴残害业。当今太平之世路不拾遗。若恣军民收罗采捕。则是夺人现财公行劫盗。若以至尊欲令军民丰沃。不许放生者。昔贫道西游。路经岳州刺史王宣武。仍结香火禀受大乘。而彼地民不事农桑。专行杀捕之业。学士昙揵请讲。遂即停留。一州五县咸舍其业。凡一千余所。以事表台降敕开许。自是岳州频降祥瑞。使君宣武旌赏倍常。至尊神智高明有感皆应。岂容为军民口味夺人善业。县尉此启恐成僻见。且江溪狭小。不及岳州一基之地。又止有杂鱼本无海族。至尊以晋王殿下有文武奇才。故遍加委任江南诸州。事无大小皆由决判。今若不得注言。王教不听者则是。是非由于县裁断。不关晋王。如此之言岂可闻于王耳。且大王亲有符旨。开许放生何容在所私行壅遏。贫道辞还幽谷。有二因缘。一为大王功德治葺旧寺。二为案行江溪修营福会。共诸檀越远建菩提。爰被存亡庄严永愿。一人有庆保盘石之基。使十千之鱼恣相忘之乐。贫道至止已久频荷。优任供给资须人功。影响每思往彼未展来游。逖听所闻颇传惠化。境有三异之德。民谣五裤之歌。餐味高风诚深随喜。但君临稍毕旋返非赊。唯希善始令终以全嘉誉。攀辕卧辙无愧昔贤。贫道反覆九思徘徊三省。北方人士寿长有福。岂非慈心少害感此妙龄。东海民庶多夭殇。渔猎所以短命。贫窭乃是世间现见。可为鉴诫者也。今若断三归之命。养五阴之身。斯则废净土之华业。起无边之重过。事既反常恐非养生之术。余州镇防。不边江海既处高原。采捕无地未闻亡身。他境带病还乡岂复。必须水族以资身命。直令采捕尚乃非宜。况有毁他放生以给。军士明府在镇清严。远近称叹一钱不纳。一犊方留哙参养鹄。卒获宝珠孔愉放龟终佩金印。檀越若不逆晋王符旨。不乖贫道之言。则是再洒法流奉宣帝道。有德必酬无善不报。玉佩雕弓不求自至。金印紫绶应念便来。今遣弟子普明。赍旧事往简。但明府总此邦之务。执一镇之兵机。有教必行。如风靡草愿以贫道此书。宣示百姓。训诲军民。使遵九言之教无为始祸。改十恶之心永符元吉。事争信人口。具不复委陈。沙门智顗白</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 