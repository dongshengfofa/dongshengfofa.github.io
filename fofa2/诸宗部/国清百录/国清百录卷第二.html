<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>国清百录卷第二</p>
<p>　　随沙门灌顶纂</p>
<p>　　少主后沈手令书第十三</p>
<p>妙觉和南。今遣内师许大梵往。稽首乞传香火。愿赐菩萨名。庶藉熏修菩提眷属。谨和南答令名海慧菩萨</p>
<p>沈后扶月供。熏陆沉檀各十斤。黄屑一斗。细纸五百张。烛十挺。赤松涧米五石。钱一千文</p>
<p>　右件月月供光宅寺。三月十二日</p>
<p>　　少主皇太子请戒疏第十四</p>
<p>渊和南。仰惟化道无方。随机济物。卫护国土。汲引天人。昭触。光辉托迹朋友。比丘入梦符契之像久彰。和尚来仪高座之德斯炳。是以翘心七净渴仰四依。庶三自之归可弘。五戒之法永固。窃寻内外两教。大小二乘。重道尊师。由来尚矣。伏希俯从所请。世世结缘遂其本愿。日日增长。今月十五日于崇正殿。设千僧法会。奉请为菩萨戒师。谨遣主书刘璇。略申诚款。殊未宣悉。弟子渊和南。正月十三日</p>
<p>皇太子扶月供。熏陆香一合。檀香三十斤。中藤纸一垛。乳酥一斗。钱二千文</p>
<p>　右牒月月供光宅寺</p>
<p>　　陈永阳王手自书第十五(凡三书)</p>
<p>秋气凄冷。愿安乐行耳弟子寡末。未能治道。愿欲延屈方凭开导。今遣左右陈文强往。悉其一二。弟子陈伯智和南。八月十日</p>
<p>王第二书。弟子少奉正真。长而弥笃。州中事隙时得用心。但至止以来实有钦眷。前书要师出镇讲说。未辱还告。良以郁陶伫听之情不忘瞬息。重遣今信必望翻然。学徒多少并希携带。故前有白寻勒人般所迟来仪。会言在促。弟子陈伯智和南</p>
<p>王第三书。使人山返仰具高怀。域诚不果更深为恨。本知山水得性为物忘怀。复须安忍。今遣迎接伫望光临。弟子陈伯智和南。高丽昆布人参等送去。是物陋返仄</p>
<p>　　永阳王解讲疏第十六</p>
<p>菩萨戒弟子陈静智稽首和南。十方常住三宝幽显冥空现前凡圣。伏惟法王法力。悯三界之颛愚无漏。无为开一乘之奥典。深宗绝称仰莲华以立名。实智难思借宝珠而喻理。殷勤弘接。始则大事因缘指掌言提。终令小乘解悟。接须弥掷世界。未是为难。开秘密导苍生。斯为勿易。天台顗阇黎。游浪法门贯通禅苑。有为之结已离。无生之忍现前。仰屈来仪阐扬极教。高轩层殿广辟齐宫。圣众云集仙群雾委。俱奉传灯之曜。共把悬河之流。法侣忻庆神祇踊跃。弟子飘荡业风沉沦。爱水虽餐法喜弗祛。蒙蔽之心徒仰禅悦。终怀散动之虑。但日轮驰鹜曦和之辔不留。月镜回轩嫦娥之影难驻。适启金函。便收宝轴法轮辍轸。鹫岭之说何期。清梵停音。渔山之唱方息。有离有会。叹息奚言。爱法敬法潺湲无已。谨于今月十三日。解讲功德仰设法会。并度人出家。又观音菩萨法身大士。拯危拔难利益人天。奉造灵仪即日镕铸。用斯福善。上资清庙圣灵。又奉为即日至尊。愿御膳胜常安。德宫太后菩萨寝兴纳豫。皇太子起居万福。诸王诸主咸保嘉庆。末及弟子自身并息。谌等内外眷属。一切因缘。寿命长远身心快乐。唯愿显扬三宝。通达五乘。戒与秋月俱明。禅与春池共洁。生生世世与阇黎及讲众黑白。见闻觉知恒结善友。恒将济度还同智积。奉智胜如来便似药王觐雷音种觉。或见生安乐世界。或处兜率天宫。俱荡三乘行。俱向一乘道。恒沙菩萨为等侣。恒沙国土为佛事。得法自在。得心自在。同修七觉分。同趣三菩提。虚空有边此愿无尽。仰希幽显证明。法界怨亲同入愿海。回向萨云若。为无所得故</p>
<p>　　永阳王手书属真观惠裴二法师第十七(裴是东王萧释门师观出梁湘浙江永阳王尝师事之)</p>
<p>静惠和南。更雪寒重。愿礼忏不乃仰疲。弟子眩恍无理。真观法师愿得入山摄虑禅寂。今以彼书仰呈裴公。又正束装待小晴适便当就路。但观公非唯义解。又诵法华。既朗慧灯方澄定水。仰惟阇黎。德侔安远道迈光猷。遐迩倾心振锡云聚。绍像法于将坠。以救昏蒙。显慧日之余光。用拯浇俗。兼孔山阴舍良田以供耕垦。姚宝女舍净财以给葅菜。禅堂行就修缉。粮廪不虑阙。无诸善因缘。亦各随喜弟子。劣薄竭诚供养。愿勿以资待继意徒众为忧。凭兹福业庶遣烦劳。藉此熏修冀荷冥祐。弟子陈静惠和南</p>
<p>王送经像入天台。金铜坐像一躯。涅槃经一部。烛一百挺。大幡二十张。绢一百匹。净人白石。净人阿甘</p>
<p>　右牒</p>
<p>　　陈义同公沈君理请疏第十八</p>
<p>菩萨戒弟子吴兴沈君理和南。窃闻大乘者。大士之所乘也。高广普运直至道场。复作四依周旋六道。仰惟德厚深会经文。于五誓之初请开法华题。一夏内仍就剖释。道俗咸瞻延伫嘉唱。慈悲利益不违本誓耳。谨和南</p>
<p>　　陈左仆射徐陵书第十九(陵书最多门人竞持去追寻止得三纸并愿书)</p>
<p>陵和南。昨预沈仪同法席。餐奉甘露无畏之吼。众咸归伏。然正法炬。朗诸未悟。自庆余年得逢妙说。寻事咨展。此不申心。谨和南</p>
<p>陵和南。注仰之心难可敷具拔。公至蒙三月二十日旨。用慰积岁倾心麦冷体中何如。愿一日康胜。山中春夏无余障恼耳。迟复存旨。弟子二三年来。溘然老至眼耳聋闇心气昏塞。故非复在人。兼去岁第六儿夭丧。痛苦成疾由未除愈。适今月中又有哀故。频岁如此穷虑转深。自念余生无复能几。无由礼接系仰何言。敬重璪公今还白书不次。弟子徐陵和南</p>
<p>陵和南。放生星闻。公家极相随喜事。是拔公口具谨不多咨。唯迟拔公廷出。数百里水全其命根。如此功德算数无尽。随喜无量。此不委咨。弟子徐陵和南</p>
<p>陈徐陵五愿上智者禅师。陵和南。弟子思出樊笼无由羽化。既善根微弱。冀愿力庄严。一愿临终正念成就。二愿不更地狱三途。三愿即还人中。不高不下处托生。四愿童真出家如法奉戒。五愿不堕流俗之僧。凭此誓心以策西暮。今书丹款仰乞证明。陵和南</p>
<p>　　陈吏部尚书毛喜书第二十(凡五书)</p>
<p>累年仰系不易可言。承今夏在石像行道。欣羡无极。又闻欲于天台营道场。当在夏竟耳。学徒远近归依者理应转多。安心林野法喜自娱。禅讲不辍耳。四十二字门令附。虽留多时读竟不解。无因咨访为恨转积。南岳亦时有信照禅师在岳岭。徒众不异大师在时。善公于山讲释论。彼亦悒悒迟望。还纲维大法。不者归钟岭摄山。亦是栖心之处。何必适远方诣道场希勿忘。京师边地之人。岂知回向倾心无时不积。未因接颜色东望欷懑。敬德信人今返白书不具。弟子毛喜和南</p>
<p>弟子诸弟及儿等。悉蒙平安。第二任鄱阳郡。第三为豫章王司马。第四大廷卿。第五入合任度支郎。大儿由在东宫为中书舍人。仰蒙垂顾。以大善知识大同学。辄复远咨</p>
<p>喜次书。秋色尚热道体何如。禅礼无乃损德。弟子老病相仍汤药无效。兼不得自闲。转有困尔。仰承移往佛陇。永恐不复接颜色。悲慨俱深。仰惟本以旷济为业。独守空岩。更恐违菩萨普被之旨。近与徐丹阳诸善知识共详量。等是一山。钟岭天台亦何分别。必希善加三思。不滞于彼我。京师弥可言师一二因。拔师口具其间。愿敬道德。弟子毛喜和南</p>
<p>喜次书。适奉南岳信。山众平安。弟子有答具述甲乙。后信来当有音外也。今奉寄笺香二片。熏陆香二斤。槟榔三百子。不能得多示表心勿责也。弟子毛喜和南</p>
<p>喜又书。庆讲。今者仰餐敷说。训往绰然。道俗嗟味。般若照明。岂是拙辞所能称述。弟子毛喜和南</p>
<p>　　天台山修禅寺智顗禅师放生碑文第二十一</p>
<p>陈通直散骑常侍国子祭酒东海徐孝克撰夫太易无体。品类所以咸享。太一无名。至人于是设教。仰观俯法远取旁求。兼三以才。吹万维物。建官台铉则五岳作镇。辨方伯牧。故四渎分流。辟伊阙览八纮。凿龙门陂九泽。播厥习险因之以利民。相生卜洛树之。以君长坎之。时用大矣哉。我皇帝。作圣凝神乘图御箓。无为无欲道契汾阳。垂拱垂衣德隆至治。辰象贞明管灰合序。方外无虞海内有截。被风雅于华戎。盛雍熙于曩代。巍巍乎难得而称者也。至如光启法式荣敷道树。化彰十善。弘济四生。天台修禅寺智顗禅师。蔬练自居苦节行矣。奉扬皇风总持像季。禅师。俗姓陈氏。颖川人也。乃有妫之后焉。四友惊座逖听多美六奇。列爵世载。其贤祖诠早世。父起祖梁使持节散骑常侍益阳县开国侯。禅师童真出家。聪敏易悟。寓居荆峡。游化幽并。自北徂南。兼行禅智。禹穴胜探台山是卜。白鸡路出青髓岩开。攀桂结字萧然憩止。林交五柳既馥栴檀之氛。塔现三层终县水精之色。云崖天乐不鼓自鸣。石室金容无形留影。秀岭嵚崟浪波浩瀚。洪涛蜃气冒远苞空。巨壑乔松干云翳日。翔集飞走丛育珍怪。地中藏玉观曲杖而易辨。渊内沈珠见圆流而可别。神通开士如意桑门。振锡咒泉腾空舞钵。受丹仙容泛急水而时来。避官真人乘回风而回至。厥土宏丽灵谶斯在。禅师福慧镃基声光利益。宣猛将军临海内史计尚儿子勋之胄。世显方术卖药登仙。闻于昔汉。剖符作守。即此明时。请转法轮讲金光明经一部。前云骑将军临海内史陈思展。及其犹子陈要卿等即土人也。戎章衣绣优秩家邦。奉屈禅师次讲法华经典。白牙团扇初开律藏之门。玉柄尘尾旁阐经王之偈。系珠始训亲友醉除。梦鼓将鸣梵魔疑遣。因乃双明诫劝广辩殃福。尚儿仍奖谕[竺-二+(一/尸/邑)]主严续祖羊公贺等群贤。凡百君子信誓斯立。丹诚恪勤白业谐辩。嗟如棠之往。累叹钓濮之来缘。各舍[竺-二+(一/尸/邑)]业及鱼梁等合六十三所。二缘树下悬唱善哉。五旬座上遥闻弹指。巨海无际一时清谧。众生无边同荷安快。掌擎世界未粤难思。手把虚空非名希有。桂阳王殿下皇枝之贵。思懋间平情崇孔释。吐悬河之旨击节证明。示半月之形深心随喜。五侯三杰曾不间然。黄发青衿咸同踊跃。藏诸篆素青编落简。树以贞碑芳声靡绝。假令山止海运。惠施之美犹传。龟吉筮凶镌勒之功。无毁孝克才惭十倍。学堕三余春搜秋狝。久捐染截。书绅画地曾何图写。虽复张池。并黑宁拟妙辞。岘石徒刊非能堕泪仰熏心之上善。羡山水之清音。寸志片言乃为铭曰</p>
<p>　设位观像　　剖极开浑　　荡荡为大</p>
<p>　苍苍以尊　　膏川泪渎　　地脉河源</p>
<p>　导疏咨禹　　盖取维轩　　嗟乎坎德</p>
<p>　至矣坤元　　淳风乐土　　君临御寓</p>
<p>　明明孝治　　穆穆圣主　　道冠当今</p>
<p>　功高前古　　庆协嘉瑞　　美均击拊</p>
<p>　仁沾动植　　泽及遐宇　　释种高族</p>
<p>　身资瓢蓛　　匪慕分圭　　归心染服</p>
<p>　辞彼缘虑　　言施幽谷　　志托松筠</p>
<p>　形随槁木　　七觉善诱　　五禅清肃</p>
<p>　无远弗届　　无思不服　　将军邦宰</p>
<p>　肩印销罪　　淑女良夫　　民业珍贿</p>
<p>　靡宏十明　　宁追百倍　　不见所欲</p>
<p>　忘怀无待　　各舍货泉　　同成佛海</p>
<p>　决漭冥蒙　　瞻眺唯空　　屏师送雨</p>
<p>　列子扬风　　鲲鳞以北　　极外之东</p>
<p>　远水衔日　　曾波驾蓬　　地上之比</p>
<p>　山下之蒙　　泾清渭浊　　朝宗会同</p>
<p>　天台维节　　林泉搔屑　　顶列三辰</p>
<p>　峰危九折　　瀑布高泻　　神状姝洁</p>
<p>　响若奔雷　　皎如素雪　　隆冬不凝</p>
<p>　炎旱无竭　　石桥杳邈　　晨晖映彻</p>
<p>　仰止青霄　　俯临丹穴　　鸟路云通</p>
<p>　人途径绝　　渤澥难边　　含情溯沿</p>
<p>　嗷嗷岌岌　　万万千千　　鼓鳃掉尾</p>
<p>　相望自然　　壁网无挂　　任钩不牵</p>
<p>　歌舼静拽　　响俎停膻　　行满业大</p>
<p>　弘生为最　　断树诚规　　翳樊斯诫</p>
<p>　噌参灵鹤　　敬康神蔡　　随感明珠</p>
<p>　于期轩盖　　嘉会信征　　潜腾是赖</p>
<p>　逝矣虞渊　　波澜易迁　　高岸深谷</p>
<p>　蓬海桑田　　石余几拂　　芥尽何年</p>
<p>　大地将陨　　须弥洞然　　风倾金际</p>
<p>　火及初禅　　猗欤水性　　报转常圆　</p>
<p>　　隋高祖文皇帝敕书第二十二</p>
<p>皇帝敬问光宅寺智顗禅师。朕于佛教敬信情重。往者周武之时毁坏佛法。发心立愿必许护持。及受命于天。仍即兴复仰凭神力法轮重转。十方众生俱获利益。比以有陈虐乱残暴。东南百姓劳役不胜其苦。故命将出师为民除害。吴越之地今得廓清。道俗乂安深称朕意。朕尊崇正法救济苍生。欲令福田永存津梁无极。师既已离世网修己化人。必希奖进僧伍固守禁戒。使见者钦服闻即生善。方副大道之心。是为出家之业。若身从道服心染俗尘。非直含生之类无所归依。仰恐妙法之门更来谤讟。宜相劝励以同朕心。春日渐暄道体如宜也。开皇十年正月十六日。内史令安平公臣李德林。宣内史侍郎武安子臣李元操。奉内史舍人裴矩行</p>
<p>　　秦孝王书第二十三(凡二书)</p>
<p>冬暮寒切道体何如。法务勤辛有以劳悆。安州方等寺奉为皇帝修立。屈法师向彼行道。甚不可言。已令所司发遣供给。愿以熏修为怀不惮利涉也。道深敬德遣白不具。弟子杨俊和南。十二月十七日</p>
<p>次书倾仰每深甚热。禅师道体何如。修习不乃劳心也。未由有展企结。良深愿珍德遣白不具。弟子杨俊和南。五月十九日。奉施沉香等如别。至愿检领</p>
<p>沉香十斤。笺香十斤。熏陆少许</p>
<p>　右牒薄伸供养</p>
<p>　　晋王初迎书第二十四</p>
<p>金风御节玉露调时。道体休和安乐行不法师抗志名山栖心。慧定法门静悦戒行。熏修籍甚。徽猷久承音德。钦风已积味道。为劳冀托舟航。用披云雾。故遣使人往彼延屈。希能轻举以沃虚襟。伫望来仪不乖眷意也。弟子杨广和南</p>
<p>　　王治禅众寺书第二十五</p>
<p>深具谦挹之旨。但高人游处触地是安。然法宇僧坊须尽严正。经云四事供养。一不可亏。已勒有司修葺。愿忘怀受施也。弟子杨广和南</p>
<p>　　王受菩萨戒疏第二十六</p>
<p>使持节上柱国太尉杨州总管诸军事杨州刺史晋王弟子杨广稽首。奉请十方三世诸佛本师释迦如来。当降此土补处弥勒。一切尊经无量法宝。初心以上金刚以降诸尊大权摩诃萨埵。辟支缘觉独脱明悟二十七贤圣。他心道眼乃至三有最顶。十八梵王六欲天子帝释天主四天大王。天仙龙神飞腾隐显。任持世界作大利益。守塔卫法防身护命。护净戒无量善神。咸愿一念之顷。承佛神力俱会道场。证明弟子誓愿。摄受弟子功德。窃以识暗萌兴即如来性。无明俯坠本有未彰。理数斯归。物极则反。欲显当果必积于因。是调御世雄备历生死。草木为筹不可胜计。恒沙集起固难思议。深染尘劳方能厌离。法王启运本化菩萨。譬如日出先照高山。随逗根宜权为方便。如彼众流咸宗大海。弟子基承积善生在皇家。庭训早趋贻教夙渐。福理攸钟妙机须悟。耻崎岖于小迳。希优游于大乘。笑止息于化城。誓舟航于彼岸。但开士万行戒善为先。菩萨十受专持最上。喻造宫室必因基址。徒架虚空终不成立。弗揆庸懜。抑又闻之孔老释门。咸资镕铸不有轨仪。吾将安仰诚。复释迦能仁本为和尚。文殊师利冥作阇黎。而必藉人师显传。圣授自近之远。感而遂通。萨陀波仑罄髓于无竭善财童子忘身于法界。经有明文敢为臆说。深信佛语聿遵明导。天台智顗禅师佛法龙象。童真出家戒珠圆净。年将耳顺定水渊澄。因静发慧安无碍辩。先物后己谦挹盛风。名称普闻众所知识。弟子所以虔诚遥注。命楫远延每畏缘差值诸留难。亦既至止心路豁然。及披云雾即销烦恼。谨以今开皇十一年十一月二十三日。总管金城设千僧蔬饭。敬屈禅师授菩萨戒。戒名为孝亦名制止。方便智度归亲奉极。以此胜福奉资至尊皇后。作大庄严同如来慈普。诸佛爱等视四生犹如一子。弟子即日种罗睺业。生生世世还生佛家。如日月灯明之八王子。如大通智胜十六沙弥。眷属因缘法成等侣。俱出有流到无为地。平均六度恬和四等。众生无尽度脱不穷。结僧那于始心。终大悲以赴难。博远如法界。究竟若虚空。具足成就皆满愿海。杨广和南</p>
<p>王嚫戒师衣物等。圣种纳袈裟一缘。黄纹舍勒一腰。绵三十屯。郁泥南布袈裟一缘。黄丝布袜一具。绢四十匹。郁泥丝布偏袒一领。黄紬卧褥一领。布三十禅。郁泥丝布坐褥一具。乌纱蚊帱一张。纸二百张。郁泥丝布裙一腰。紫綖靴一量。钱五十贯。郁泥云龙绫被一缘。龙须席一领。蜡烛十挺。郁泥罗头帽一领。须弥毡一领。铜砚一面。高丽青坐布一具。乌皮履一量。墨二挺。黄丝布背裆一领。南榴枕一枚。和香一合。铁锡杖一柄(见在)象牙管一管。尘尾一柄。乌油铁钵一口(并袋)斑竹笔二管。铜七筋一具。犀角如意一柄(并匣)白檀曲几一枚。铜重碗三口。鋀石香罏奁一具。山水绳床一张。铜搔劳一口。铜香火七筋一具。白檀支颊一枚。铜澡灌一口。楠榴夹膝一枚。桃竹蝇拂一柄。铁翦刀一口。蒱移文木案并褥。犀装爪刀一口。铁剃刀一口。黄丝布隐囊一枚。紫檀巾箱一具。铁镊子一具。白瓦唾壶一口(并笼巾)柹心笔格一枚。铜烛擎一具。鋀石装柹心经格一具。犀装书刀一口。白团扇一柄。师严教尊(右四字爪)喜舍供养(右四字龙)习恼余气(右四字悬针)缘觉侵断(右四字垂露)咸登常乐(右四字飞白)岂如菩萨(右四字倒薤)能施所受(右四字鱼)声闻是证(右四字科斗)戒定慧满(右四字篆)苦集灭道(右四字大篆)谷皮屏风一具(爪篆龙鱼科斗飞白垂露倒薤等书)净人善心年十一</p>
<p>右牒开皇十一年十一月二十三日(王禀戒名。总持菩萨。书疏。即用法讳弟子。总持和南)</p>
<p>　　王谢书第二十七</p>
<p>柳顾言还奉旨。垂示六种舍施及留受用。弟子一日恭嚫。犹以陋薄不称宿心。来旨既以转施。功德弥为增上。悲敬福田深是平等。固非蔽识所能周见。事事仰依其所留者。既以不多愿恒留受。用故遣报咨。谨和南</p>
<p>　　王参书第二十八</p>
<p>弟子总持和南。履长戒辰在俗咸庆伏。惟吐纳禅慧。与时休和。弟子禀受以来。粗堪静摄。谨遣参承。谨和南</p>
<p>　　王请留书第二十九</p>
<p>弟子总持和南。爰逮来诲须往荆楚。辞致首尾仰具高怀。但只禀净戒事成甫尔。宿昔凝滞匪遑咨决。阇梨和尚经称胜田。种子虽投嘉苗未植。方用心形永伸供养。庶凭善诱日洒尘劳。凡厥共缘依止有地。斯亦舟航兼运利益弘多。如来化导何必止还天竺。菩萨应变本无定方。深愿坦然以虚受物。迟延展礼面当咨逊。谨和南</p>
<p>开府柳顾言。宣口教云。智者为当长去更有还期。弟子意不欲相去辽远。脱能旋回不敢留停。镇下近山随乐住。止又欲奉留待。二月十八日同度延陵镇。仍共至栖霞履行。于彼送别</p>
<p>　　王重留书第三十</p>
<p>弟子总持和南。逮旨须取明。二日垂别修复未周。便深倾欷。弟子前昨昼夜熟更。惟忖智者。至止以来未经一夏。兼荆潭路远安居。将促江波浩荡。行程难期。既去此处。又不至前所半途。结夏投止亦难。又按经律。一夏供养安居僧。福田无量。况乎师道及大众力。凡夫浅薄本资胜缘。菩萨大慈须受应供。暮春行谢首夏向臻。九旬忽违四事虚弃。修心与理于情匪安。今欲仰留度夏发遣。冀不半途飘露脱疑。邑下喧湫须依林壑安居。摄山亦当为便。若法岁将满。预勒蒋州装船。南出石头西浮弥易。既乘爽节因得顺风。去留之宜事理咸会。此间彼处仰听择一。意不可尽辞岂多宣。谨和南。三月一日</p>
<p>　　王许行书第三十一</p>
<p>弟子总持和南。复逮今旨欲遂前心。功德因缘岂敢违忤。谨遵宿愿。即命所司发遣发日。离晨仰听详择。庶解夏非远。秋水乘流。赐答求期。必当无爽。用兹欢喜。以蠲悲欷。谨和南</p>
<p>　　蒋州僧论毁寺书第三十二</p>
<p>奉诚寺慧文。龙光寺法令。光宅寺智胜等。稽首和南。伏见使人赍符坏诸空寺。若如即目所睹全之与破。及有僧无僧。毁除不少。伏惟大王菩萨。植信嵩明兴建三尊。慈仁化物岂不弘护佛法。留心塔寺。但此处僧徒。忽见毁废咸怀忧恐。大王虽照同朝日。而圣德高远众情倾仰。无因简彻。伏惟智者禅师。道俗归止有所言劝。悉善为先。文等不揆庸微。驰来奉告。必愿运大慈悲。垂为申达。异未坏之寺。庶得安全。敢藉护持。辄此祈仰。谨和南。开皇十二年二月八日</p>
<p>　　述蒋州僧书第三十三</p>
<p>今获蒋州奉诚寺慧文律师书。敬呈如别。仰惟匡持三宝行菩萨慈。近年寇贼交横。寺塔烧烬。仰乘大力建立将危。遂使佛法安全道俗蒙赖。收拾经像处处流通。诵德盈衢衔恩满路。昔居戎在陈尚得存心。况息武兴文。方应光显。至如慧文所述。抽剔伽蓝必由所官人多生僻解。致令外僧惶惑忧惧不宁。贫道常念无堪谬当知识。若论爱惜形命。岂敢言忤公门。特是佛法相关。亦由香火事大意之所为。唯忧冥道。宁忘即日之身。必存未来之议。若不述愚心则虚当四事。复乖三稔香火。是何人乎。是何人乎。在所官司唯悕事办。岂虑因果将来善恶耶。当愿圣德尊严。履万安之路。福禄隆重高而不危。修菩萨行栋梁佛法。墙堑三宝泽覃四海。风芳万代。若谓寺多洲少国或不听。方便善权仰由安立。若须营造治茸城隍。江南竹木之乡。采伐弥易。仰希弘绍。提拔将沈。故寺若存新福更长。冀蒙矜允幽显沾恩。法事仰干追深愧踖。沙门某敬白。三月十一日</p>
<p>　　王答蒋州事第三十四</p>
<p>弟子总持和南。爰逮高旨腾蒋州僧所及。窃以僧居望刹。食惟分卫。所立精舍本依聚落。近年奉诏专征。吊民伐罪。江东混一。海内又宁。塔安其堵市不易业。斯亦智者备所明见。而亡殷顽民不惭怀土。有苗恃险敢恣螳螂。横使寺塔焚烧。如比屋流散钟梵辍响。鸡犬不闻。废寺同于火宅。持钵略成空返。僧众无依。实可伤叹。彼地福尽方成丘墟。所余堂塔本不坏毁。其有现僧亦许房住。唯虚廊檐宇会当倒压。所以移来还充寺馆。其外椽版权借筑城。若空寺步廊。有完全者亦贷为府廨须一二年间民力展息。即于上江结筏以新酬故。本勒所司具条孔目。无虑零漏。恐远僧未能曲见。顿用仰诬。必愿言提冥诸其掌。猥延满轧恋侧良深。谨和南</p>
<p>　　述匡山寺书第三十五</p>
<p>江州匡山东林寺者。东晋雁门慧远法师之所创也。远是弥天释道安之高足。安是大和尚佛图澄之弟子。三德相承如日月星。真佛法梁栋皆不可思议人也。而远内闲半满外善三玄。德布遐方声高霄汉。初诣山足依止一林。共耶舍禅师头陀其下。若说若默修西方观。末于林右建立伽蓝。因以为名。东林之寺。远自创般若佛影二台。谢灵运穿凿流池三所。梁孝元构造重阁。庄严寺宇即日宛然。峰顶寺者是斋慧景禅师。感山人延请因栖其峰。次梁慧归在后登蹑。方建伽蓝。峰有水泉忽然枯涸。归烧香咒愿清流盈满。天降甘露于泥洹日。是以先德名踪。垂芳不断。松霞清旷。触处萧条。公私往还莫不归向。自大化江左。贫道因至彼山。憩泊东林。时游峰顶以岁为日。羡玩忘劳。然山下伽蓝偏近驿道。行人归去颇成混杂。今奉请为两寺檀越。庶藉影响众得安心。礼诵虔诚用酬洪泽。并乞勒彼所由。永禁公私停泊。沙门某敬白</p>
<p>　　王答匡山书第三十六</p>
<p>弟子总持和南。垂诲述江州浔阳庐山东林寺峰顶寺。须令弟子并为檀越主。山岭盘秀下属江湖。香罏层峰上亏云日。仙人之所戾止。隐伦于焉不归。况乎慧远法师胜依结构。谢客梁元穿池重阁。景师息心神应峰顶。智者憩历踵武前贤。师严道尊实深随喜。所恨寡薄无益将来。庶藉熏修方证常乐。兼陈二寺偏近驿道。行人往来颇成混杂。须勒彼州令去公私。使命不得停止。即付所司。依事颁下。谨和南。三月一日</p>
<p>　　王与匡山三寺书第三十七</p>
<p>极暄法师道体何如。众内咸宜也。雁门远法师四依菩萨。翻飞朔野栖息南山。自斯以后名德相继。智者见令为寺檀越。顾修寡薄非敢克当。奖导既引良深随喜。敬德指此承问。杨广和南。三月二十一日</p>
<p>与禅阁寺书春序将谢道体何如。僧众清善匡山佛寺兴自慧远法师。法师师于弥天道安。安师于佛图澄。妙德相承莫之为最。江东龙藏悉本雁门。雁门上人创迹庐阜。自梁及晋止有东林。陈晚浇漓别生禅阁。僧徒好异岂称至和。智者爰居还须合一。想均愿海更无异味。行人将送过指此相闻。杨广和南。三月二十一日</p>
<p>与峰顶寺书。暮春暄和寺众清胜。禅悦法喜致足恬怀。炉峰香气烟霞共远。智者经托胜地。为在总内令为檀越。诚深随喜。更追厚愧善当敬勖。杨广和南。三月二十一日</p>
<p>　　王谢法门书第三十八</p>
<p>弟子总持和南。奉旨今日斋竟。即事登舟睽阻方遥。弥以倾欷垂示法相。虽文旨渊赜源本难寻。而教门方便开悟易益。恭承善诱永以受持。庶藉津梁得无退转。自服膺至道每沾弘护。将事遵途复降良药。沐浴慈被伏用凄荷。谨和南</p>
<p>　　王遣使往匡山参书第三十九</p>
<p>弟子总持和南。亲信传中诜还。逮去月朔告。用慰延结热犹炽愿道体休和。仰承经过摄山钟岫。寺塔安善徒众和肃。仍留二十僧权停开善。进至匡岳结夏安居。东林禅阁还为一寺。峰顶精舍复皆随喜。敬缘劝发获此熏修。用耨身田方流法雨。金光明福喜荷弥深。弟子去月十四日。始度朱方风土异宜。流金在节摄卫多不调适。每有劣然二十九日来。石头稍已平复。自江浦违心驰情彭蠡以日为岁。无时暂忘。愿未解夏前。预整装束法岁若满。即事西浮。彼间酬愿务令在促。非但弟子蔽识希护。周爰深恐。禅慧学徒咸思钻仰。宣尼在陈致叹自卫。便归屈道纡情事非为己。今遣主薄王灌指往只承。并贡别牒用忘存省。敢略繁辞。谨和南。七月一日</p>
<p>法衣六件。盐一百斛。米一百斛</p>
<p>右件其盐米悉出江州正仓王灌赍合鱼开送</p>
<p>　　王重遣匡山参书第四十</p>
<p>弟子总持和南。东林山寺使至。逮八月八日诲。用慰驰结仰承。已往衡山。至当稍久。法缘若竟愿即沿流。冀在岁阴必期展觐。弟子渡江还。去月初移新住。多有造次。未善安立。来旨勖以法事。实用惭悚。始于所居外援。建立慧日道场。安置照禅师以下。江陵论法师亦已远至于内援。建立法云道场。安置潭州觉禅师已下。即建深善辄以咨知。仰承相次为营。功德深荷扶助。难用远陈。而发此至江州遂下请僧料。云何能得相资。前施盐米。其米回入东林。盐以上路盈长之外。乃可别营功德。今山僧返路行用仰酬寻。别遣使迎延。愿预整归计。江山辽夐岂尽诚曲。谨和南。十月十日</p>
<p>　　王遣使潭州迎书第四十一</p>
<p>弟子总持和南。岁聿云暮寒气殊重。禅悦经行愿常安乐。弟子顷来每多劳疾。但睽觐稍久唯用倾结。仰度所营功德已当究竟。今遣左亲信伏达奉迎。愿便事沿流延迟咨具。谨和南。十一月十五日</p>
<p>　　王遣使荆州迎书第四十二</p>
<p>弟子总持和南。暄和道体胜悆。仰揆衡岳法事久当圆满。江陵功德复应成就。随喜之至难用胜言。弟子今入朝觐。行次陕州。驰仰之诚与时而积。故遣使人迎候。希便进道。来月下旬唯迟只接。路首匆促岂复委宣。谨和南。二月二十二日</p>
<p>　　王入朝遣使参书第四十三(凡六书)</p>
<p>弟子总持和南。仰违移岁驰诚载劳。兼事入朝弥增延属。武关虽阻荆近于吴。是以暂停陕州。遣使承接行人返命。具奉覶缕。非唯年尊疾动。又以结夏安居理事。相推固须停止。弟子还镇非久。便愿沿流仰会江都。庶应旦夕将圣德果。亦复差机。因缘多端请不劳虑。谨和南。九月十日</p>
<p>弟子总持和南。僧使智邃来奉五月二日诲。用慰驰结。仰承衡岳功德圆满。便致荆巫履涉亏和。深以倾悚。弟子于江都入朝。至陕关眩瞀停岐阳。腹内又不调适。去月末还京辇。如欲相承犹自羸薾。末即只觐。望云延愿珍纳。行人今返辞岂宣具。谨和南</p>
<p>弟子总持和南。奉旨于荆州当阳县境玉泉山陲。为建造伽蓝招提行道。图写地形具以赐示。伏以布金遍地。买园建立。奉置三尊。永流万代。唱诵所不能赞。算数所不能量。孰意轻微顿蒙创造。循复来旨爽然失厝。既事出神心。理生望表。无容违拒。苟作形迹即具闻奏。嘉号乃覃名符天冠。道场声满恒沙世界。福报仰归逊辞难涉。谨和南</p>
<p>弟子总持和南。垂旨令撰衡岳禅师碑文。郭有道之无愧辞。高德逾此。陆士衡之披文想质。弟子多惭。既蒙奖成不无克励。邯郸绝妙深恐难工。还镇病瘳庶或勉强。循览行状用难思议。佛澄道安宁复过是。和南</p>
<p>弟子总持和南。垂赐万春树皮袈裟一缘。述是梁武帝时。外国唯献四领。今余一。而是建初乌琼法师所披。谨寻菩萨戒称。所著袈裟皆染使坏色。况复自然嘉树。妙彩天成。相应之言。无劳外假。万春表长生之称。二翼合善譬之辞。永服周旋恒充布萨常事。半月岂唯元日。着如来衣。深荷慈奖。谨和南</p>
<p>弟子总持和南。率施别牒。五彩旛锦。香罏檀等十种。示表微诚。薄申是贶鲜陋追悚。谨和南</p>
<p>五色四十九尺旛二张。五色斑罗经巾二枚。绢五十匹。锦香罏檀十张。熏陆香二斤。剃刀十口。鸱纳袈裟一领。油铁钵十口。雄黄七斤。青须弥毡五领</p>
<p>　　　右牒</p>
<p>　　文皇帝敕给荆州玉泉寺额书第四十四</p>
<p>皇帝敬问。修禅寺智顗禅师。省书具至。意孟秋余热道体何如。熏修禅悦有以怡慰。所须寺名额今依来请。智邃师还指宣往意。开皇十三年七月二十三日。兼内史令蜀王臣秀宣。内史侍郎武安子臣李元惨。奉内史舍人长坦男臣郑子良行</p>
<p>　　王在京遣书第四十五(凡二书)</p>
<p>弟子总持和南。仰违已久驰系实深。献岁非遥倾迟虔礼。暮春届节当遣奉候。谨和南。九月二十四日</p>
<p>王在京。重遣弟子总持和南。适逮近旨用尉驰情。春暄愿道体康胜。玉泉创立道场严整。禅众归集静慧日新。随喜之深难以辞谕。弟子始服三石散竟。调息劳心秋仲归蕃。请夏讫沿下在于拜觐。差当匪奢其间珍德。今遣统军鲁子誉。往只承。谨和南</p>
<p>　　王从驾东岳于路遣书第四十六(凡二书)</p>
<p>弟子总持和南。仲秋转冷仰惟道体康悆。弟子即日粗可行。未由虔礼但增延结。愿珍德。谨遣修承。谨和南</p>
<p>于路次书总持和南。寒气渐严仰惟康豫。动寂怡神兴居安悦。弟子陪奉銮驾旅次。长奉远凭胜力。行往安隐。瞻言只觐庶或匪遥。愿珍重此不宣具。谨和南。十月十九日</p>
<p>　　王还镇遣迎书第四十七</p>
<p>弟子总持和南。献岁春明仰惟道体胜豫禅悦法喜。众咸集业功归有在。悉由明导。敬忆江都暂欲西上。先到衡岳用赛师恩。次往渚宫以报生处。虔承此旨卫送。大江阳子临流具申来请。即蒙开许还至观涛。年来岁往寒暑屡变。恭闻功德圆满远难赞述。弟子多幸生在佛家。过庭所闻匪直诗礼。转轮斯奉实惟日暮。今者陪扈銮[車*犬]。发自京师言停洛阳。又止历下。柴望之礼本自虞书。巡会之声盛于姬典。至尊宪章。先古允协。人神相风。指南奉朝东岱。以今月十一日吉辰宗事云毕。于时天地载廓。日月增华。休气神光烛近被远。灵芝竞吐山谷。连木并秀宫坛。喑聋蒙躄之徒。无毉而自愈。扶老携幼之侣。不谋而同到。臣子殚见事非虚饰。一物得所万里斯应。师资至重敢不稍闻。第率从便蕃即辞行所。夹钟将末。必届杨州。今遣奉迎便愿沿下。余春未尽必希拜觐。其间珍德续复只承。谨和南正月二十日</p>
<p>　　王谢天冠并请义书第四十八</p>
<p>总持和南。前揆菩萨天冠率尔式之样。深嫌不工。即用呈简。爰逮今制思出神衿。图比目连。妙逾郢匠。开士五明此居其一。金刚种智兹焉标万。是智因地化物不可思议。接引随方奚能尽达。冠尊于身。端严称首跪承顶戴。览镜徘徊有饰陋容。增华改观。弟子多幸谬禀师资。无量劫来悉凭开悟。色心无作触仰胜缘。度脱舟航何虑不果。但戒为基址。信实行先。保解毗尼。昔年虔受。身虽疏漏心护明珠。而定品禅枝屏散归静。猥以凡薄荷国镇蕃。为子为臣难亏难怠。岂藉四缘能入三昧。此非臆断实荷诚说。经称非禅不智非智不禅。定解相资能证无漏。又电光断结。其例甚多。慧解脱人厥朋不少。即日欲服膺智断。率先名教。永泛法流兼同治国。未知底滞可开化不。师严道尊可降意不。宿世根浅可发萌不。菩萨应机可逗时不。若未堪敷化且暂息缘。如可津梁便开秘藏。书云。民生在三事之如一。况覃释典而不从师。今之慊言备沥素款。成就事重。请弃饰辞。谨和南。六月二十一日</p>
<p>　　让请义书第四十九</p>
<p>答爰逮累翰殷勤至法。匹夫行善止度一身。仁王弘道含生荷赖。盖登地菩萨应生大家。所以发心兴隆大道。曷可量也。孰可比哉。贫道山僧本怀夙至。于天台旧居。言念无舍。庶因世境安乐。更得寄趾幽林。仰为行道。非唯城邑。近岁谬承人泛。拟迹师资。顾此疏蔽。似非时许。况圣泽日隆复垂今命。省诸庸鄙弥匪克堪。贫道禀承师教。禅慧颇持耳去眼流如华上水。采听经论其功既浅。赖荷禅门凭定修习。比于专学数论区分。理乃弗违业乖至熟。自非如来明达种智。高圆擅材殊能谁肯双揖。况乎去圣滋远晓悟甚微。徒欲承恩惧乖深寄。有招幽谴兼亏圣德。特愿更回神虑。别俟胜贤。妙果芳因使无断绝。经称一句染神历劫不朽。大智慧海信为能入。固知深解大乘。佛法久住功德易满。智慧最高守质抱愚。仰希听览徒申庸俚。终不自宣。沙门某白</p>
<p>　　王重请义书第五十</p>
<p>弟子总持和南。仰逮还旨犹乘谦尊。循复久之恍如自失。切以学贵承师。事推物论历求法缘。厝心有在。若习毗昙则滞有情着。若修三论。又入空过甚成实。虽复兼举。犹带小乘。释论地持但通一经之旨。如使次第遍修。僧家尚难尽备。况居俗而欲兼善。当今数论法师无过此地。但恨不因禅发。多起诤心。达者无违。求那明偈。仰惟厚习善根非一生得。初乃由学俄逢圣境。南岳禅师亲所记莂说法第一无以仰过。照禅师来具述此事。于时心喜已域寸诚。智者昔入陈朝。彼国明式瓦官大集。众论锋起。荣公强口。先被折角。两琼继轨才获交绥。忍师赞叹唯唱希有。弟子仰延之始便事胜集。屈登无畏释难如流。亲所听闻众咸瞻仰。适承前往荆楚讲法华经。旧学名僧莫不归服。故知非禅不智。验乎金口。比闻名僧所说。智者融会尽有阶差。譬若群流归乎大海。此之包举始得佛意。弟子即日而不依请。譬彼弥勒今当问谁。唯愿未得令得。未度令度。乐说无穷法施无尽。复使顾言。稽首虔拜。谨和南。六月二十五日</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>