<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>龙舒增广净土文卷第八</p>
<p>　　　　国学进士王日休撰</p>
<p>极乐世界虽去此百万世界。论其迹则不胜其远。然佛之慧性含虚空世界。故无所不在。是以一切众生举意动步。皆在佛之性中。至心恳切。无不应验。故此卷叙现世感应</p>
<p>观音感应记云。饶州军典郑邻死至阴府。以误追来放还。阎罗王告云。汝还人间。勉力为善。汝见人杀生。但念阿弥陀佛与观世音菩萨。彼得受生。汝亦得福。由此推之。足以见念阿弥陀佛。诚可荐拔亡者。可增延福寿。不特身后生西方而已</p>
<p>　　陈企念佛却鬼</p>
<p>予同郡望江陈企尝妄杀人。后见鬼现。企畏惧。急念阿弥陀佛。鬼不敢近。企念佛不已。鬼遂不现。后常念佛。临终坐化。后半年附本家孙女名妙光云。我因念阿弥陀佛。已生极乐世界。举动言语一如平生。亲戚相知皆来看。至两三日家人云。惜乎尔在生时。不曾传得喜神供养。企遂现。俨然如平生。唯面带少颜。盖西方长生不老。其头如佛之螺髻。盖成佛渐也。望江士人周宪叔为予言之</p>
<p>　　邹宾王念佛梦觉</p>
<p>予尝劝镇江士人邹宾王。以西方说。且言。若无间暇。但早晨合掌。向西念南谟阿弥陀佛十遍亦得。宾王信之。其夜遂梦。与一士人同赴法正。恐惧间遂念阿弥陀佛至十声乃觉。岂非佛以此坚其信心乎</p>
<p>　　张继祖念佛荐亡</p>
<p>予尝与镇江士人张继祖。言西方事。继祖信之。其乳母死多。为念阿弥陀佛追荐。一夜梦其乳母。借背子衣之来谢继祖而别去。此念佛追荐之效也</p>
<p>　　刘慧仲念佛安寝</p>
<p>予旧相识刘仲慧湖州长兴人。以夜梦多恐惧。予劝以念阿弥陀佛。慧仲至诚声念一百八遍。当夜遂安寝。次日如前念诵。自此皆得安寝。以此见佛力广大无所不可。此予序所谓安静形神者也</p>
<p>　　阮嫂念佛眼明</p>
<p>予同郡怀宁县营田庄有阮念三。嫂患两目将盲。常念阿弥陀佛。遂得开眼。此予亲见之</p>
<p>　　阎罗王劝婆念佛</p>
<p>镇江金坛县株林村蒋婆年七十许。死至阴府。命未尽。当还。阎罗王问云。汝能念经否。对云。不能。王云。汝不能念经。但念阿弥陀佛。既放还。蒋婆谓。阎罗王教我念佛。更无可疑。故常念此佛名。近百二十岁方终。其生净土必可必矣。岂非以其念佛而又延寿乎。何其寿之多也。金坛士人弱延芝为予言之</p>
<p>　　邵安抚念佛脱难</p>
<p>晋江邵彪字希文。为士人时。梦至一官府。人皆称安抚。彪自喜曰。岂非予及第后作安抚乎。行至前见一官员。问云。汝知汝未及第因否。对云。不知。令引彪去看。见一大镬煮蛤蜊。见彪乃作人声叫彪姓名。彪遂念阿弥陀佛。方念一声。蛤蜊皆变作黄雀飞去。彪后果及第至安抚使。以此见。杀生阻人前程。不可不戒。又见佛力广大。不可不敬。官职自有定分。不可苟求</p>
<p>　　念佛风疾不作</p>
<p>予近附舟至镇江。闸中阙水不能行。乃于金山借四经。即阿弥陀经也。欲校勘刊板广传。举笔之时。右手有风。其指自掉。写字不便。予乃举指。念阿弥陀佛与观世音菩萨数声。祷告乞除风疾以成就写此经。祷毕指遂不掉。以至终帙无恙。以此见佛。与菩萨只在目前。但人信心不至耳</p>
<p>　　梦中念佛脱恐惧</p>
<p>予于梦寐中有恐惧。时念阿弥陀佛与观世音菩萨。未尝不即安稳。或即觉惺。足以见佛与菩萨。威神之速如此。但辨信心。效无不应</p>
<p>　　念佛屋不压死</p>
<p>有一老妇双瞽。令小儿牵行。常念阿弥陀佛。一日息于旧屋之下。屋忽倾倒。小儿走去。老妇在下。乃有二木相拄护于老妇之上。得不压死。此念佛之效也。妙定居士为予言之</p>
<p>　　念佛痁疾遂愈</p>
<p>有官员李子清。寄居秀州。颇好道家。尝从学于予。前年久苦痁疾。予告之云。但恐子清不信。若信之必效。予乃授以一方。令临发时专念阿弥陀佛而服此药。子清从之。其日遂愈八分。次日复如是遂全愈。子清由是笃信佛理。常以净土文置于袖中</p>
<p>　　念佛痼疾皆愈</p>
<p>梁氏女两目俱盲。念阿弥陀佛三年。系念不绝。双目开明。又冯氏夫人亦念佛。久病遂愈。见第五卷</p>
<p>　　绣佛舍利迸出</p>
<p>赣州廉中大夫恭人绣丈六身阿弥陀佛。绣方及半。舍利迸出。其亲戚郑逢原为予言之</p>
<p>　　佛像常有舍利</p>
<p>真州钟离少师宅。自任氏夫人修西方。雕阿弥陀佛像长四寸八分。龛饰甚严。常顶载行道。其像眉间常迸出舍利。大如黍米光彩照人出宝珠集</p>
<p>　　梦佛遂得聪辩</p>
<p>隋慧思禅师因梦阿弥陀佛与之说法。其后聪辩过人。祥瑞不一。出往生传</p>
<p>　　念佛治病得愈</p>
<p>近年秀州一僧常念阿弥陀佛。为人治病。有病者请往常得痊愈。秀州人皆能言之</p>
<p>　　念佛孙儿免难</p>
<p>予乡村落间有一老人。每有事。必合掌至额。念阿弥陀佛。其孙儿方二三岁。因随母至田野。忽失之。老人寻访不见。后数日人告之云。在溪外。果寻得之。见足迹。遍于滩上。其溪甚深。不知此儿何缘过。彼又久而无恙。人以为其祖至诚阿弥陀佛所感也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>