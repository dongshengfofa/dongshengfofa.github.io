<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>颂云门三句语(并余颂八首)</p>
<p>　　　　门人住德山圆明大师缘密述</p>
<p>　　函盖乾坤</p>
<p>乾坤并万象。地狱及天堂。物物皆真现。头头总不伤</p>
<p>　　截断众流</p>
<p>堆山积岳来。一一尽尘埃。更拟论玄妙。冰消瓦解摧</p>
<p>　　随波逐浪</p>
<p>辩口利舌问。高低总不亏。还如应病药。诊候在临时</p>
<p>　　三句外别置一颂</p>
<p>当人如举唱。三句岂能该。有问如何事。南岳与天台</p>
<p>　　褒贬句</p>
<p>金屑眼中翳。衣珠法上尘。己灵犹不重。佛祖为何人</p>
<p>　　辨亲疏</p>
<p>黑豆未生前。商量已成颠。更寻言语会。特地隔西天</p>
<p>　　辨邪正</p>
<p>罔象谈真旨。都缘未辨明。守他山鬼窟。不免是精灵</p>
<p>　　通宾主</p>
<p>自远趋风问。分明向道休。再三如不晓。消得个非遥</p>
<p>　　抬荐商量</p>
<p>相见不扬眉。君东我亦西。红霞穿碧海。白日绕须弥</p>
<p>　　提纲商量</p>
<p>若欲正提纲。直须大地荒。欲来冲雪刃。不免露锋铓</p>
<p>　　据实商量</p>
<p>睡来合眼饭来餮。起坐终诸勿两般。同道尽知言不惑。十方刹土目前观</p>
<p>　　委曲商量</p>
<p>得用由来处处通。临机施设认家风。扬眉瞬目同一眼。竖拂敲床为耳聋</p>
<p>住福州鼓山圆觉宗演校勘板在福州鼓山王溢刊</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>