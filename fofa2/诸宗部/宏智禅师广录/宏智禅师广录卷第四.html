<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第四</p>
<p>　　明州天童山觉和尚上堂语录</p>
<p>　　　　侍者普崇法为编</p>
<p>师于建炎三年十一月初二日受请。上堂僧问。大白峰头祥云冉冉。玲珑岩畔瑞气绵绵。如何是最初一句。师云。瑞气绵绵。进云。此犹是学人道底。师云。尔舌头是我舌头。进云。一言该万象。一句逗群机。师云。是那一句。进云。的的无兼带。明明不覆藏。师云。须是脚跟点地始得。僧礼拜</p>
<p>师乃云。佛法也无如许多般。只要诸人一切时中。放教身心空索索地。条丝不卦廓落无依。本地灵明毫发不昧。若恁么履践。得到自然一切时合。一切时应。了无纤尘许作尔障碍处。便能转千圣。向自己背后。方唤作衲僧。若也倚他门户。取他处分。受他茶糊。岂不是瞎驴趁大队。既然如是。毕竟如何。自是不归归便得。五湖烟浪有谁争</p>
<p>冬至上堂僧问。化纽转枢。又是一阳生也。乾坤那畔。还有此个消息也无。师云。日月不到处古今无尽时。进云。寒岩回暖信。华笑不萠枝师云。犹是门外汉。进云。作么生是门里底人。师云。不得名邈。僧礼拜</p>
<p>师乃云。阴极而阳生。力穷而位转。苍龙退骨而骧。玄豹披雾而变。要将三世佛髑髅。穿作数珠子一穿。莫道明头暗头。真个日面月面。直饶尔斗满秤平。也轮我卖贵买贱。诸禅德。还会么。槃里明珠。不拨自转</p>
<p>举雪峰问僧甚处去。僧云。普请去。雪峰云去。云门云。雪峰因语识人。师云。莫动着。动着三十棒。为什么如此。皓玉无瑕。雕文丧德</p>
<p>上堂云。好诸禅德。云容初破。雪意已回。清光心醉而醒。皓色眼迷而转。直得全超不借。独脱无依。里许通宗。几人得妙。诸禅德。个是密密绵绵。转功底时节。还体悉得么。良久云。初平不语痴羊卧。消息分明付与谁参</p>
<p>上堂云。妙存湛湛不为无。真照灵灵不为有。更向其间退步看。白云断处青山瘦参</p>
<p>上堂举法眼一日坐次。忽指面前帘子。时有二僧。同去卷。法眼云。一得一失。师云。恁么去底错。恁么去底亲。错时错到底。亲时亲见真。相识满天下。知心能几人</p>
<p>上堂云。廓净无际。而智与之俱。普应无方。而神与之会。智虚也惺惺自照。神用也绵绵不勒。便能一切时。一切处。放大光明。作大佛事。所以道。山河无隔越。光明处处透。又不见道。若人欲入佛境界。当净其意如虚空。远离诸相及诸取。令心所向皆无碍。作么生行履。得恁么相应去。水月澹相对。松风清未休</p>
<p>上堂举洞山问隐山和尚。见甚道理。便住此山。隐山云。我见两个泥牛斗入海。直至而今没消息。师云。好诸禅德。秋疏山瘦。月落潭空。云水意消。功勋路绝。且道。正恁么时。如何体悉。玉轮机转笑呵呵。直下相逢不相识</p>
<p>上堂僧问。百草头上。罢却平生时如何。师云。脱体无依活卓卓。僧云。恁么则遍界不曾藏去也。师云。识取俱胝一指头。僧云。一夜落华雨。满城流水香。师云。切忌撞头磕额</p>
<p>师乃云。三千世界。收一印中。而字义炳然。八万法门。在微尘里。而科目具足。诸禅德俱胝和尚一指头禅。三十年受用。岂不是十方通畅。八面玲珑。见成平等。游践自在底汉。还会么。看他热熟和光去。做尽风流弄影行参</p>
<p>上堂云。诸禅德。吞尽三世佛底人。为甚么开口不得。照破四天下底人。为甚么合眼不得。许多病痛。与尔一时拈却了也。且作么生得十成通畅去。还会么。擘开华岳连天色。放出黄河到海声</p>
<p>上堂举。道吾渐源同往一家吊慰。源拍棺云生耶死耶。吾云。生也不道。死也不道。源云。为什么不道。吾云。不道不道。源至中路谓道吾云。和尚快与某甲道。若不道打和尚去。吾云。打即任打。道即不道。源便打。师云。道吾恁么道。已是掩耳偷铃。更被烂打一顿。大似失钱遭罪。诸人还委悉么。觉上座有颂。生也死也。不道不道。只知憨狗怒逐块。谁见死蛇惊出草。着眼家林里许看。不萠枝上春阳早</p>
<p>上堂云。好诸禅德。来来去去山中人。识得青山便是身。青山是身身是我。更于何处着根尘。为诸人拈却面前案山子了也。只如主山顶[寧*頁]上句子。又作么生道。尔若道得。方知适来恁么道。犹是客山朝揖边事。诸禅德。主若不知有客。则无应世之方。客若不知有主。则无出尘之见。且道。理事圆主宾合时作么生。良久云。还会么。夜半木人敲月户。天明凤子笑衔华</p>
<p>上堂云。溶溶曳曳山上云。潺潺湲湲山下水。试问其间云水人。更于何处求诸己。诸禅德。心无所住。则法离见闻。智无所缘。则道超情谓。灵云只么悟桃华。三十年痴今日慧。诸人分上。又作么生。眼里无筋一世贫参</p>
<p>真歇和尚入山。上堂僧间。相见又无事。不来还忆君。作么生是相见底事。师云。白发笑垂顶。青眸寒照人。进云。恁么则眉毛相。结鼻头相拄去也。师云。更须知有同身共命底时节。僧云。作么是同身共命时节。师云。刀斧斫不开</p>
<p>师云。好诸禅德。玉林浸月。丹山鶵颉顽翔鸣。雪苇浮秋。白沙雁相随缀字。暗中度线。妙处投针。发明心地也。共是一灯。洞照灵台也。更无异影。青山父从来卓卓。白云儿到处飘飘。虽然千里同风。那似一丝不隔。路岐几绝。要须转位流通。言语斯穷。更与借光施设。诸禅德。恁么时节。恁么处所。恁么传持。恁么建立。也须是恁么人始得。敢问诸人。作么生是恁么人。施设底事。还委悉么。鹡鸰原上和尚语。棠棣枝头烂熳春</p>
<p>上堂举。庞居士问马大师。不与万法为侣。是什么人。马师云。待汝一口吸尽西江水。即向汝道。师云。吸尽西江向汝道。马师不肯落荒草。三千刹海一成秋。明月珊瑚冷相照</p>
<p>上堂云。里许含明。半夜月通犀角。其间转动。忽地雷华象牙。妙在傍参。莫触尊贵。少林九年面壁。家丑不欲外扬。二祖三拜立时。口讷谁知内敏。天童今日也大无端</p>
<p>上堂云。孤筇长作水云游。底事而今放下休。一点破幽明历历。十分合体冷湫湫。暗中须透金针穴。转处还藏玉线头。劫外家风兹日辨。渠侬真与我侬俦</p>
<p>上堂云。隔墙见角。定知是牛。隔山见烟。定知是火。且道。诸人定知有底作么生。还体悉得么。报晓音声栖鸟语。漏春消息早梅香</p>
<p>上堂举。深明二上座。见渔人网一鲤鱼透出。深云。明兄俊哉。一似个衲僧相似。明云。虽然如此。争似当时不撞入网罗好。深云。尔欠悟在。师云。万象之中。脱体自有生缘。一色之后。转身须分活路。既如此也。真是一员衲僧。且道。衲僧行履处作么生。妙握当涂无字印。马蹄终不染尘泥</p>
<p>上堂僧问。如何是祖佛不敢近底人。师云。华岳连天碧。进云。如何是鬼神不能恻底人。师云。黄河辊底流。进云。如是则西风能堕叶。明月解随流。师云。作么生是衲僧杀活杖子。进云。和尚何得掩耳偷铃。师云。斫额望扶桑</p>
<p>师乃云。好诸禅德。暮云迷屋。须知灵鸟倦投林。晓影转山。忽见死蛇惊出草。玉女机前梭路。绝后还来。木人舌上歌声。无中唱出。空劫壶中稳步。威音世外摇头。须是知音大家证据。只如应变徇缘。又合如何行履。机丝不挂梭头事。文彩纵横意自殊</p>
<p>上堂云。劫前机肘后印。用而无痕。空而不尽。是谁造作大千。出自虚明方寸。尔侬欲去泥瘢。匠石不悭斤运。乃高声唤云。解承当底禅和子。照管鼻孔</p>
<p>举真歇和尚入室。上堂云。十万里携衣钵而至。欲传持默默无言。四千里卖布单而来。不奈何呵呵大笑。锄草瞒他良遂。掩门推出韶阳。有底据正令而承当。有底谢旁提而瞥地。京口再参舡子。方知师友恩深。临济重见大愚。始信老婆心切。古既如是。今亦当然下座大众同往。请真歇和尚为众入室</p>
<p>上堂云。五月五日天中节。百草头上看生杀。甘草黄连自苦甜。人参附子分寒热。薰莸难昧双垂爪。滋味那瞒初偃月。圆明了知心念间。摩诃迦叶能分别诸禅德。分别底是意。迦叶尊者。久灭意根。圆明了知。不由心念。且作么生得恰好去。人平不语。水平不流</p>
<p>上堂赵州到云居。居云。老老大大。何不觅个住处。州云。教某甲向甚么处住。居云。山前有古寺基。州云。和尚何不自在。居便休去。师云。尔也住我也住。十方三世。一时掜聚。月醉云酣离水犀。转身触倒珊瑚树</p>
<p>上堂僧问。万机休罢。千圣不携底是甚么人。师云。金刚际下铁昆仑。进云。从来无伴侣。只么独孤标。师云转侧相逢。合谈何事。进云。清风拂白月。师云。那时一句子。历历要旁提。进云。恁么则贯古通今。该天括地去也。师云。又是驴前马后。进云。不落驴前马后底。又作么生。师云。古今该不得。天地廓难包。师乃云。好诸禅德。本圆本灵。亘旷古而有种。混太虚而无形。劫外家风澹薄。壶中田地丕平。望时眼力欲断。体处心缘未萠。云怀雪意兮鹤梦杳杳。天作秋容兮鸿飞冥冥。唯默默而自照。故湛湛而纯清。想凝而结成器界。知觉而流作众生。情多少而岐分六道。智大小而区别三乘。境真则触处见佛。道妙而破尘出经。犹明珠而应色。似空谷而传声。只如超凡入圣。转位随缘。且道。路头在甚么处。还体悉得么。良久云。晓风摩洗昏烟净。隐隐青山一线横</p>
<p>请维那藏主知客侍者。上堂云。砧槌未鸣。诸佛居何国土。机轮未转。一乘不属名言。宾主混融。居士何须更揖。家风妥贴。国师不必三呼。能如是也。内绝功勋。外无棱角。还体悉得么。吼月泥牛能入海。嘶风木马解游春</p>
<p>善权智和尚。下法嗣书。上堂僧问。记得。僧问曹山。日未出时如何。山曰。曹山也曾恁么来。未审。此意如何。师云。智不到处。难下名言。进云。卷丝轮望远山隐隐。拨船头近古岸依依。师云。到岸时作么生。进云。帆饱清风。棹穿明月。师云。又是随波逐浪去也。进云。日出后如何。山云。犹较曹山半月程。又作么生。云。明白才分。生化路个中消息便成功。进云。儿孙得力室内不知。师云。只如室内底人。如何亲近。进云。虚明自照。不劳心力。师云。犹隔云水在。进云。如何得十成去。师云。不守珍御始得。师乃云。万里西来坐少林。灯灯相续至如今。泥牛斗里同归海。玉线联时妙契针。未坠绵绵吾祖绪。不忘切切老婆心。风前一弄无弦曲。会有丛林人赏音。只如灯灯相续。心心相印。血脉不断处。作么生行履。还体悉得么。翡翠踏翻荷叶雨。鹭鸶冲破竹林烟</p>
<p>当晚小参举。僧问九峰。祖祖相传当传何事。峰云。释迦悭迦叶富。僧云。如何是释迦悭。峰云。无物与人。僧云。如何是迦叶富。峰云。国内孟尝君。僧云未审。相传底事作么生。峰云。百岁老儿分夜灯。师云。人人具足。个个圆成。有时点即不到。我也为儞不得。有时到即不点。我也障儞不得。诸禅德。明中就位脱尽廉纤。暗里借功却添光彩。还相委悉么。苍龙蜕骨月转夜。玄豹变文云弄晴</p>
<p>上堂僧问。如何是向去底人。师云。寂寥寥没踪迹。进云。如何是却来底人。师云。明历历有消息。进云。如何是不来不去底人。师云。坐却儞舌头。方见我鼻孔。进云。谢师答话。师乃云。历代祖机如掣电击钝器不开。三世佛辩似悬河灌漏卮不满。还知有省力为人处么。天寒日短。两人共一碗</p>
<p>上堂云。菩提无树镜非台。虚净光明不受埃。照处易分雪里粉。转时难辨墨中煤。鸟归无影树头宿。华在不萠枝上开。际会风云底时节。寒梭出蛰一声雷参</p>
<p>上堂云。云门优稳身心。自解随波逐浪。临济变通手段。它能影草探竿。且道。天童门下合作么生。开池不待月。池成月自来</p>
<p>十月旦上堂云。开炉岁岁是今朝。暖气潜通称我曹。可惜丹霞烧木佛。翻令院主堕眉毛。诸禅德。院主只知饥来吃饭。且不知有许多般事。丹霞只知寒即向火。亦不知有许多般事。天童门下忽有个汉。恁么出手。恁么性燥。也与劈脊便打。为甚么如此。当断不断。反招其乱</p>
<p>上堂云。蛇钻不入鸟飞不度。我道。人人在里许。三更明月下西山。一阵清霜脱寒树参</p>
<p>上堂僧问。如何是超佛越祖谈。师云。高则高应。低则低酬。进云。无味谈塞断人口。师云。今日为甚么塞上人不断。进云。须信道言满天下无口过。师云。切忌粘牙。师乃举僧问文殊。达磨还是祖否。殊云。不是祖。僧云。既不是祖。何用西来。殊云。为汝不荐祖。僧云。荐后如何。殊云。方知不是祖。师云。阿那是祖。位崇家谱。二仪之根。万象之母。建化门未要转机。实际地如何进步。青山一线路相通。月落寒猿啼断处</p>
<p>冬至上堂。浮虚境上。新新三世迁移。坚牢地中。隐隐一阳萠动。住而无住。密运机轮。生而无生。妙超影事。所以借虚空为体。以森罗为用。普赴四天下供而不勒。圆摄一印中空而无外。只如生而无生。作么生体悉。还会么。欲问春消息。梅华自不知</p>
<p>上堂僧问。百骸俱溃散。一物镇长灵。作么生是长灵底物。师云。湛存群象外。卓立万机先。进云。恁么则家贫遭劫时。不能尽底去。师云。髑髅前皮袋后。进云。正恁么时是甚么面目。师云。搭眵汉有甚共语处。师乃云。肉团无主。空劫有家。清白十分活计。丕平一段生涯。月户风高兮云凝古路。星河浪静兮夜泛灵槎。诸禅德。唯心成万法。化佛现千华。快须拽鼻回香象。切忌当头触死蛇</p>
<p>上堂云。劫火炎炎是事灰。劫空空处有灵台。更无妍丑成痕垢。妍丑俱从个里来</p>
<p>上堂云。一性湛圆。本地之光明发耀。六根互用。通身之手眼随宜。便能眼处作耳处佛事。耳处作鼻处佛事。所以道。石人机似汝。也解唱巴歌。汝若似石人。雪曲也须和。能如是也。于一切尘。成一切智。不见教中道。若色处清净。若般若波罗蜜多清净。若一切智智清净。无二无二分。无别无断故。诸人还体悉得么。良久云。云山父子能无外。水月交情自有缘</p>
<p>上堂云。夤缘心和合相。傀儡棚头呈伎俩。打破画屏归去来。家山田地还清旷。扫断情尘。沥干识浪。虚明游践兮风月一壶。梦冷转身兮雪云万丈</p>
<p>上堂举僧问曹山。子归就父。为甚么父全不顾。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不开。师云。明月路口。青山屋头。退步转功。同身共命。到者里。方有知刀斧斫不开底道理。且作么生体悉。还会么。照尽体无依。通身合大道</p>
<p>上堂云。舌头一脔肉。口唇两片皮。其间无固必。分外莫猜疑。赵州古佛。云门圣师。历历机头不挂丝。自然。桃李成蹊去。那是春风作意吹</p>
<p>上堂云。深明无底。灵异无根。案山行尽不见有家。识浪沥干不见有已石女掣开金锁錀。木人拨动玉轮机。方信道从佛口生。法化生得佛法分。诸人还曾恁么。履践得相应么。良久云。和竿一掣随钩上。水面茫茫散月明</p>
<p>上堂僧问。夹山道。猿抱子归青嶂后。鸟衔华落碧岩前。法眼云。我三十年作境语会。不作境语会。又作么生。师云。缺月堕疏林。白云抱幽石。进云。向去不存功。却来还得妙。师云。垛根汉又恁么去也。进云。不恁么去时如何。师云。一溪春水夹华流。进云。只如浮山道。犀因玩月纹生角。象被雷惊华入牙。又且如何。师云。儞又向胡饼上压汁。僧礼拜。师乃云。柳线垂金莺语滑。华棚张锦蝶飞忙。见闻里许通消息。谁得先生点铁方。遂拈拄杖示众云。还见么。复卓一下云。还闻么。去却芦头。斤两等分</p>
<p>上堂举僧问云门。杀父杀母。佛前忏悔。杀佛杀祖。向甚么处忏悔。门云露。师云。露超宗越祖。人言渠爇返魂香。我道伊挝涂毒鼓。苦苦更若。咬文嚼字。规行矩步。上唱下随。前瞻后顾。张三裹帽新有钱。富汉不是恁么做</p>
<p>上堂云。以本际光洗长夜暗。以法界智破尘劫疑。生灭纷纷。而不至真净之家。夤缘扰扰。而不到圆明之境。任它外变。独我中虚。步入道环。体亡幻事。所以古人道。有物先天地。无形本寂寥。能为万象主。不逐四时凋。且道是个什么。良久云。鲸吞海水尽。露出珊瑚枝</p>
<p>上堂云。巢知风穴知雨。不用安排。自成规矩。历历靡缘。间间何偶乐哉。林鸟渊鱼。一笑相忘尔汝。且道。如何体悉恁么相应去。还会么。会得甚奇特。不会也相许</p>
<p>请首座上堂。素无色而众色尊之在前。水无味而众味得之为最。道无根荄也。普天普地。法无定相也。或彼或此。谷常虚而向能应呼。鉴自净而影能随类。衲僧真得个身心。大用纵横不可器。诸禅德。且道。阿那个是不可器底人。还体悉得么。良久云。妙超初念际。卓立万机前</p>
<p>上堂僧问。把定乾坤眼。绵绵不漏丝毫时如何。师云。清涵鲸海宽。冷射蟾轮窄。进云。妙明非展照。文彩未生前。师云。作么生是儞觑得破底眼。进云。犀角一星蟾影透。神珠九曲螘丝穿。师云。更须转位就功。旁参回互始得。进云。直得玉人招手处。复妙在回途。师云。正回途时作么生是妙。进云。处处绿杨俱堪系马。师云。此是途中事。进云。不涉途时如何得用。师云。蓑衣蒻笠卖黄金。到处相逢不解唤。僧礼拜。师乃云。真空不空。妙有不有。是万象生成之根。即二仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萠。在大功而莫守。五路头木马嘶鸣。四衢内石牛犇走。到处相逢到处渠。通身是眼通身手</p>
<p>上堂举僧问首山。如何是佛。山云。新妇骑驴阿家牵。师云。衲僧舌头真个自由。浑仑里许没锥钩。轮扁斲工不授子。庖丁游刃无全牛</p>
<p>上堂云。身非尘聚。卓卓妙存。心非情缘。冥冥独学。其体也出诸障碍。其用也得大自在。无去无来。非显非晦。应色应声。亡对亡待。馒头胡饼观世音。还我当行家卖买</p>
<p>上堂云。富有万德。从教影事峥嵘。荡无纤尘。把定言思杳绝。寂默家风自照。真常境界独游。拈起也玲玲珑珑。千差万别混不得。放下也洒洒落落。十方三世觅无踪。所以古人道。捞笼不肯住。叫唤不回头。古圣不安排。至今无所处。且道。作么生。行履得恁么相应去。还相体悉么。良久云。行到水穷处。坐看云起时</p>
<p>上堂僧问。松风流水。是观音入理之门。野草幽华。乃普贤发机之境。衲僧做处。合作么生。</p>
<p>师云。撒手长安路上行。物物头头还自在。进云。恁么则六户不掩。四衢无踪。师云。眼耳不将来。随宜得受用。进云。观音买胡饼。放手是馒头。师云。儞分上又作么生。进云。从教塞壑填沟。和泥合水。师云。胡三黑四不相知。师乃云。一切色不为眼碍。文殊门中发机。一切声不为耳尘。观音门中透彻。一切用不为身拘。一切应不为事背。便于普贤门中出没。夺境也如驴觑井。夺人也如井觑驴。三千世界百亿身。不用安排只者是参</p>
<p>上堂云。华鸟不来空过春。牛头山上懒慵人。自心净故元无作。放下许多间苦辛参</p>
<p>结夏上堂云。住无住相。去来之迹谁与。得无得心。物我之功自遣。圆裹无外。十方世界是个伽蓝。平等无差。一切众生皆侬眷属。百川会海而成一味。万法归性而成一家。只如护生禁足底意。又作么生。还会么。偏正不曾离本位。无生那涉语因缘</p>
<p>上堂云。眼里拈却翳。空中那有华。路不什遗君子事。民无侵扰太平家参</p>
<p>上堂举镜清问僧。是甚么声。僧云。檐头雨滴声。清云。众生颠倒迷已逐物。僧云。和尚又作么生。清云。洎不迷已。僧云。洎不迷已意旨如何。清云。出身犹可易。脱体道应难。师云。檐头雨滴声。问儞要惺惺。直下成已事。途中作主盟。刹刹见佛。尘尘出经。擘开华岳连天色。放出黄河到海声。只如镜清道。出身犹可易。脱体道应难。又作么生还会么。风前诸圣难瞒眼。会有曹山识镜清</p>
<p>上堂云。只个家风。八面玲珑。斗柄横而河淡。梦鹤起而巢空。功中退步就位。位里移身借功。灵灵了了处。同中有异。湛湛澄澄处。异中有同。随宜也机轮宛转。妙应也关棙虚通。所以道。佛子住此地。即是佛受用。经行及坐卧。常在于其中。诸禅德且道。其中事作么生。良久云。万古碧潭空界月。再三捞拢始应知</p>
<p>上堂僧问。如珠发光。光还自照时如何。师云。珊瑚枝上月三更。进云。恁么则虚而灵空而妙。师云。上座髑髅沥得尽也未。进云。争奈赤心片片。师云。儞且道。威音那畔是甚么人。进云。乌张三黑李四。师云。果然沥未尽。进云。如何得彻底去。师云。不要强名言。师乃云。虚净无染。霁天无云而秋水无风。清白自持。玉壶无尘而冰鉴无垢。到恁么田地。也更须借光施设。借路经过。与虚空合其心。与万象同其用。闹嘈嘈处。却倒骑牛。纷扰扰时。能翻着袜。诸人且作么生体悉。的的纵横皆得妙。阿侬元自异中来</p>
<p>上堂举。鲁祖凡见僧来便面壁。南泉云。我寻常向人道。空劫已前承当。佛未出世时体会。尚不得一个半个。似儞恁么驴年去。师云。鲁祖法出奸生。南泉令下诈起。天童不是捡点古人。也要诸人体悉还会么。竿头丝线从君弄。不犯清波意自殊</p>
<p>上堂云。心萠时失。口应则差。直饶具大神通。得大受用。要且未与那人合。且道。不上机境底是甚么人。良久云。语默不到处。古今无尽时</p>
<p>上堂云。玉麒麟铁昆仑。金绳在渠手。归步月黄昏参</p>
<p>开启天申节。上堂云。九重尊贵位中人。灿灿星图拱北辰。活计四时调玉烛。家风万世运金轮。区分群象布淳化。囊括二仪怀至仁。算数不能穷寿量。南山苍翠镇长春</p>
<p>上堂云。人平不语。水平不流。风定华落。鸟啼山更幽。只么天真无少剩。莫于里许着丝头</p>
<p>上堂僧问。清虚之理。毕竟无身时如何。师云。文彩未痕初。消息难传际。进云。一步密移玄路转。通身放下劫壶空。师云。诞生就父时。合体无遗照。进云。理既如是。事又作么生。师云。历历才回分化事。十方机应又何妨。进云。尘尘皆现本来身去也。师云。透一切色。超一切心。进云。如理如事。又作么生。师云。路逢死蛇莫打杀。无底篮子盛将归。进云。入市能长啸。归家着短衫。师云。木人岭上歌。石女溪边舞。僧礼拜。师乃云。净照而神。明见本来之性。虚通而妙。常观自在之身。卓卓无依。灵灵绝待。绵绵长存也。得名无量寿。如如持久也。故号不动尊。非有非无。不老不死。莹若金波之破夜。湛如玉井之涵秋。唯证相应。言传不到。只如正相应底时节有么生。良久云。还相委悉么。万年松径雪深覆。一带峰峦云更遮</p>
<p>上堂举僧问夹山。如何是佛。山云。此位无宾主。僧云。寻常与甚么人对谈。山云。文殊与吾携水去。普贤犹未折华回。师云。不居功不合伴。脱体其间过一遍。梦觉舡浮明月波。眼寒雪拥芦华岸</p>
<p>天申节满散。上堂云。苍苍普覆。圆该之至化无为。绵绵若存。独耀之圣神非虑。廓大三千世界。平贴家邦。延永亿万斯年。穹崇寿域。居尊贵位。借诞生缘。游刃应机。垂衣作主。诸人还知个人受用处也无。尧仁舜孝敷淳化。地久天长仰圣明</p>
<p>阳山和尚下法眷书。上堂云。祖华五叶发灵根端的知恩解报恩。大仰未忘东寺会。玄沙相继雪峰存。机梭传处难通路。针芥投时有妙门。鼻孔放光出气快。当年一斲尽泥痕。只如师资相契血脉流通。恁么时节恁么处。所传心手底事。作么生体悉。良久云。脱略要看功后位。妙圆须到色前家</p>
<p>上堂云。一月雨半夏凉。莆团禅板坐相当。泥牛踏破澄潭月。光影芒芒夜未央</p>
<p>上堂举僧问赵州。万法归一。一归何处。州云。我在青州。作一领布衫重七斤。又僧问文殊。万法归一。一归何处。殊云。黄河九曲。师云。黄河九曲。七斤布衫。胡马嘶北。越鸟巢南。衲僧恰到真常处。语不欺人面不惭</p>
<p>上堂僧问。虚而长灵。本光自照时如何。师云。灵机不动明明妙。个里全窥未兆前。进云。头戴午夜月。脚踏黄金地。师云。正恁么时如何转侧。进云。玉人破梦一声鸡。转盻生涯色色齐。师云。只解恁么来。不解恁么去。进云。恁么去时作么生。师云。也要上人个里锥劄。师乃云。四大无尘。清净本然体具。六根亡偶。灵明廓尔神游。如疾风之行空。似虚舟之驾浪。在波也元无避就。在我也妙绝将迎。所以道。圣人空洞其怀。万物无非我造。会万物为已者。其唯圣人乎。只如峥峥嵘嵘磊磊落落。作么生会得为已去。还相委悉么。周遍十方心。不在一切处</p>
<p>上堂云真到劫空明自己。有无不堕超生死。夜船载月钓沧浪。清白传家只如此</p>
<p>解夏日上堂云。以法为界。也能廓彻而绝方隅。以智为身。也能融而忘彼此。蒲团下根生底。及尽一丝头。则住无住心。拄杖头云起底。行遍四天下。则作无作相。如云似鹤。恁么去底汉。要须知有我方能宾处而尊。得坐披衣恁么去底人。却须识得渠乃见主中而用。所以古人道。借功明位用在体处。借位明功。体在用处。衲僧能恁么也。身心独脱。动静两忘。云水是阇黎。阇黎是云水。诸人还曾恁么履践么。饮水鹅能取淳味。采华蜂不损余香</p>
<p>上堂举僧问云门。初秋夏末。前头忽有人问。作么生只对。门云。大众退后。师云。大众退后妙超窠臼。不用安排。何须饤斗。动弦别曲。孰知音。舒肠沥胆渠开口。丛林切莫乱商量。三世诸佛不知有</p>
<p>中秋日上堂。清凉境界。一壶爽气涵秋。明白身心。半夜雾容怀月。灵然自然。廓尔常虚。断生灭之夤缘。出有无之情量。诸人还到如是田地。还能如是游践也无。良久云。斫尽月中桂。清光应更多</p>
<p>天宁节上堂云。主中之主天中天。家势金轮万代传。退步不居尊贵位。借功却作诞生缘。廓虚印上无瑕垢。明白机头有转旋。劫数不能知寿量。湛存象外自绵绵。诸禅德。还觑得破个中行履处么。良久云。独据道枢成父祖。主持世界付儿孙</p>
<p>范相公入山请升座举。裴相国访黄檗。裴指画壁间云。画像在这里。高僧在什么处。檗高声召相公。公应诺。檗云。是什么。公于言下有省。师云。且道。裴相国省得个甚么。良久云。莫怪坐来频劝酒。自从别后见君稀</p>
<p>上堂云。爱结成身。想澄成界。从此漂流生死海。照彻灵源湛不浑。方知幻泡同无碍。六门气秋。四大缘坏。了了一真常自在。明月混融兮雪芦眼迷。清风相送兮夜舡归快</p>
<p>上堂云。藏山于泽。藏舟于壑。一真不可藏。怕尔满寥廓。传家清白有风规。圆陀陀地无棱角</p>
<p>上堂举僧问香严。如何是道。严云。枯木里龙吟。僧云。如何是道中人。严云。髑髅里眼睛。师云。若能恁么去。言语有所不到。思惟有所不及。且道。作么生行履。得相应去。还会么。风掠烟沙芦拥雪。船横野渡水涵秋</p>
<p>上堂云。朔风拂且吹秋过。时节薄寒宜就火。拱默威音世外游。放闲枯木堂中坐。尘劫空时却有家。道环虚处元无我。灵灵不昧寂而知。衣钵少林分付可。诸禅德。个是达磨分付二祖底时节。时人且道。天童有分付无分付。良久云。人怜贫甚唯存骨。我道。机疏不惜眉</p>
<p>上堂问。一点灵然不覆藏。明明老蚌夜吞光。个时拨转机轮也。体用由来总不妨。如何是借功明位。用在体处。师云。光在体时常湛湛。体含光处却灵灵。进云。如何是借位明功。体在用处师云。纷扰扰时常隐隐。闹嘈嘈处却闲闲。进云。夜月有辉含古渡。白云无雨裹秋山。师云。邯郸学唐步。师乃云。青山不用白云朝。白云不用青山管。云常在山山在云。青山自闲云自缓。诸禅德。若恁么体得方知道。借功明位用在体处。借位明功。体在用处。体用无私。方乃唱道。且道。作么生是体用无私底时节。水向竹边流出绿。风从华里过来香</p>
<p>上堂云。文彩豁空。秉佛祖传宗之印。光明破暗。续人天照世之灯。个时不落思惟。底处却能宛转所以舡子和尚道。藏身处没踪迹。没踪迹处莫藏身。吾在药山三十年。只明此事。诸禅德。且道。明底是什么事。还相委悉么。良久云。鳌归海殿晚潮落。兔过星河夜魄清</p>
<p>上堂云。去时还复似来时。明月芦华夜不迷。转棹又归何处去。秋光目断水天低</p>
<p>上堂举僧问赵州。至道无难。唯嫌拣择。是时人窠窟否。州云。曾有人问我。直得五年分疏不下。师云。且道。赵州是答他话。不答他话。明眼底人。觑得他骨头出。天童不免。下注脚去也。五年分疏不下。一句元无缝罅。只知推过商量。谁信分明酬价。玲笼底相知。莽卤底相讶。宁可与晓事人相骂。不可共不晓事人说话</p>
<p>上堂云。忒团圝不相瞒。冬不寒腊下看参</p>
<p>上堂云。体虚有照。镜不对像而常明。用密无功。珠若在盘而自转。夤缘莫能相结。生死不可相移。所以道。当明中有暗。勿以暗相遇。当暗中有明。勿以明相对。比如前后步。且作么生得与么相应去。良久云。物外独骑千里象。万年松下击金钟</p>
<p>上堂一阵清霜千峰寒色。里许是谁看转侧。家风克绍绍非功。抚背忽惊儿脱白。所以九峰道。绍是功绍了非其功。且道。作么生履践。良久云。粗中辨细犹可知。细中之细复何稀</p>
<p>上堂僧问。云敛山寒。功勋及尽。潭空月没。尊贵难窥。正恁么时如何行履。师云。照尽体无依。通身合大道。僧云。坐断舌头路。不落二三机。师云。言前一句子。的历极分明。僧云。宝印当风妙。重重锦缝开。师云。偏正未分时。又作么生辨。僧云。虚不失照。照不失虚。师云。犹是偏正往来时节。僧云。不涉偏正时作么生。师云。户外有云从断迳。坐中无照胜然灯。师乃云。空空绝迹。一点不昏。湛湛亡言。一机自转。释迦弥勒。到个时节不敢称师。达磨老庐到个处所不敢唤祖。诸禅德还会么。金针双锁备。协路隐全该</p>
<p>上堂举僧问石霜。如何是和尚深深处。霜云。无须锁子两头摇。师云。先行不到末后太过。一着中间见也么。才形黑白分生杀。带累樵人烂斧柯</p>
<p>冬至上堂兆前契本。绝后归宗。[竺-二+侖]中之律气潜通。枢内之机轮暗动。妙发九渊之底。恩流万化之端。家信出门。将见长天回雁字。洞云成雨也。知枯木起龙吟。任它光景推移。不碍道人活计。诸禅德。还相委悉么。一气不言含有像。万灵何处谢无私</p>
<p>请首座。上堂。冰生野水。肃扬北帝之威风。雪破溪梅。漏泄东君之消息。把定也。舜若多亦须肤粟惨惨觉寒。放行也。兢伽女却解闻香氲氲知味。规矩那烦刀尺。调和岂费盐梅。身心妙齐物之能。手段具同事之摄。正恁么时节。顺恁么机宜。且道。是什么人能了恁么事。还相委悉么。暖回气象遽多许。春在丛林第一枝</p>
<p>上堂智虚而明。神静而通。霁寒转夜。霜月行空。衲僧做处当如此。四方八面俱玲珑参</p>
<p>上堂举僧问赵州。如何是祖师西来意。州云。年尽不烧钱。师云。天童今日。不免为诸人劈折去也老老大大宗师。出语元无碑记。却云年尽不烧钱。讨甚祖师西来意。磨洗绝瑕疵。咀嚼勿滋味。冷地看来伎俩无。赵州古佛较些子。作么生是赵州较些子处。岂不见道。不习禅不论义。铺个破席日里睡。想料上方兜率天。也无如此日炙背。忽有个汉出来。我也恁么睡得么。但向它道。只恐未曾梦见</p>
<p>岁旦上堂。天宇廓清。地区含润。膏霖助其湔洗。正气副以吹嘘。机轮转而妙发元枢。管籥调而雅成新律。寒岩回暖槁木重苏。处处履春人人受岁。衲僧分上本自无生。野老堂前。何须相贺。为什么如此。乾坤合道通无碍。草木登荣定有期</p>
<p>上堂僧问。闻声悟道。见色明心。知有底人。如何通个消息。师云。不带根尘来。寻常时得用。僧云。满眼满耳。绝毫绝厘。师云。于其中间作么生透。僧云。霜钟送落月。晓角堕梅华。师云。又随他声色转去也。僧云。不随他声色转时如何。师云。钟鸣角向。僧云。谢师指示</p>
<p>师乃云。照眼雪迷。净对千峰寒色。入林华信。暗传一点春恩。物汇发萌。真机旋转。生不生而何累。作无作而弗勤。不可以动静拘。不可以地位着。所以道。唯一坚密身。一切尘中现。现虚空身。则寥寥无碍。现国土身。则处处相亲。现众生身。则心心顺俗。现诸佛身。则念念证真。得一切处旋陀罗尼。圆一切种智波罗密。诸禅德。个是大自在汉。受用底事。还相委悉么。化权妙在东君手。玉尺金刀暗剪裁</p>
<p>上堂唯只一真心。三缘坐断谁升沉。遂成十法界。六道轮回自障碍。不见一法即如来。方得名为观自在。见怪不怪。其怪自坏。灵从何来。圣亦何在。拄杖敲时窖堕摧。一片虚明绝中外</p>
<p>上堂举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。师云。好大众。驱耕夫之牛。夺饥人之食。方有宗师手段。天童不免。随后赞叹去也。凛凛将军令已行。八荒四海要澄清。提来剑气干牛斗。洗荡氛埃见太平</p>
<p>上堂春雨洗园林。春风动帘箔。百城人已归。弹指开楼阁。入门俱是佛家风。帝网光明相映夺</p>
<p>上堂三十六物一时空。空空空处自光通。转侧末山不露顶。非男女相主人翁。主人翁。借伴能来用莫穷。百草头上俱胝老。尘尘刹刹是家风。只如出没源底往来路头。且作么生体悉。还会么。物外独骑千里象。万年松下击金钟参</p>
<p>上堂拽石般土。打鼓作舞。意不立玄。机不停午。踏破草鞋赤脚行。见成底事休回互。不回互大龙不受玄沙瞒。前面班班元是虎</p>
<p>请延寿和尚。上堂。心心相印。叶叶联芳。自己光明不覆藏。刹刹尘尘如是说。广长舌相解敷扬。大众作么生。得到处如是说。还相委悉么。水向竹边流出绿。风从华里过来香</p>
<p>上堂举明安示众云。一句子当明隐照。一句子当明全照。一句子当明协照。隐照不当机。全照今时路。协照物外身。通明主中主。师云协照转尽功。隐照未度世。全照不遗机。诸人若体悉得。到恁么分晓处。许尔是个通身手眼底衲僧。其或未然。天童锥劄去也。钓尽沧波月一钩。月低烟树夜维舟。寒鸡抖擞呼天晓。笑对春风百草柔。中外夷犹。纵横自由。志公不是闲和尚。刀尺相将拄杖头</p>
<p>上堂僧问。譬如沧溟上客。梦泛兰舟。月渚烟波。随情放旷。正与么时。莫便是及尽处也无。师云。依稀犹带功。仿佛还堕色。僧云。夜来明月照千峰。峰头漫漫还不露。师云。转身望本家。依前白云覆。僧云。此犹是回照底时节。作么生得稳密恁么去。师云。玉马雪行归半夜。羚羊挂角月沈西。僧云。可谓是无功之功。转身就父去也。师云。正就父时还有消息也无。僧云。古渡风清夜色寒。个时深深不得妙。师云。拈却宝华冠。脱尽尊贵垢。师乃云。放却缠牵。白牛步稳。未登机杼。玉女情闲。冷淡之姿如暮山之云。清明之量如秋潭之月。能恁么去也。便知默中有味。照中有神。是诸佛之所传。衲僧之本得。所以道。譬如沧溟上客。梦泛阑舟。月渚烟波。随情放旷。诸禅德。个岂不是本来田地子。且作么生履践。良久云。冰壶无底至游人。清彻脾肠毛骨爽</p>
<p>上堂廓不可得其际。湛兮或存。妙不可得其名。灵然自照。释迦以此而掩室。净名以此而杜辞。少林九年垂一则语。诸人还体悉得么。夜半木童敲月户。天明玉凤笑[口*御]华</p>
<p>上堂举。长沙一日看大佛名经。有一秀才问云。百千诸佛。但见其名。未审。居何国土。沙云。黄鹤楼崔颢题后。秀才还曾题未。秀曰未曾。沙曰。无事也好题取一首。师云。无事题取一首。我侬不落他人后。略略绰绰思大口。醇醇酽酽白家酒。醉中犹道未沾唇。被人问着还打手。不打手。三年一闰冬后数九</p>
<p>送化主上堂。小雪纤纤洗霁色。新春冉冉入烧痕。三千界现非他物。百亿分身有妙门。白云儿是青山用。青山父是白云根。寄语白云数回首。青山免见瘦棱棱</p>
<p>上堂一雨一晴。盖载生成。桃华濯锦而丽。杨柳弄风而轻。决决野泉发向。关关林鸟和鸣。历历见闻中得妙。更嫌何处不分明</p>
<p>上堂。云开青山横屋头。雨住流水涨门底。南无家家观世音。回避不及鼻相抵。非唯鼻相抵。亦乃同见同闻。同嗅同舐。同身同意。同得同智。诸人且作么生体悉。不见道。果满菩提圆。华开世界起</p>
<p>上堂。好诸禅德灵云见桃华悟道。正是如今底时节。诸人各是丈夫汉。还有觑得破底眼么。明得了底心么。如或未然。天童为尔下注脚去也。灵云却解见桃华。老眼如今冷淡。些拈却面前案山子。柱门路直不横斜</p>
<p>上堂一念虚融。十方周极。万有自平。纤尘不立。理智心冥兮到家。佛祖口闲兮挂壁。真境寥寥。灵机历历。冰鉴无瑕。玉壶无隙。风磨霁色兮一片寒青。水印蟾华兮十分明白。出没之渊。穷通之[土*式]。底处发生。个时转侧。田地萌针兮暖回。园林华绮兮春入。无象无私。无处无弹指门开见弥勒</p>
<p>街坊设乳粥上堂。乳粥当年得善生。心开成道见明星。而今各各恁么去。犹较瞿昙半月程。诸禅德。莫是初八念三相较么。莫是前佛后佛相较么。莫是他圣我凡相较么。若是个汉。亡前后断古今。混圣凡一同异。直须恁么去。还委悉么。而今悟道见明星。便是如来吃粥处</p>
<p>上堂举。金刚经中道。是法平等。无有高下。是名阿耨多罗三藐三菩提。师云。高者高下者下。大者大小者小。青者青黄者黄。方者方圆者圆。作么生说个是法平等底道理。诸人一切时如何行履。得真个无高下去。其或未然。强为锥劄去也。人平不语。水平不流。嘉州大象陕府铁牛。莫怪扶桑最先照。大都家住海门洲</p>
<p>上堂影含宗鉴。心生则种种法生。步入道场。心灭则种种法灭。粲粲星罗霁夜。英英华吐春时。木人密运化机。丝毫不爽。石女全提空印。文彩未彰。所以道。不一不异。无去无来。诸禅德。作么生行履。得恁么相应去。六般神用空不空。一颗圆光色非色</p>
<p>上堂僧问记得。僧问赵州。如何是祖师西来意。州云。庭前柏树子。未审此意如何。师云。蓦口便道不要商量。僧云。若谓当时曾有语。可怜辜负赵州心。师云。尔莫是待与觉铁觜出气么。僧云。只如今又欠少个甚么。师云。料掉勿交涉。僧云。和尚且道。赵州即今在甚么处。师云。尔问阿谁。僧礼拜。师乃云。风不鸣条。雨不破块。会不会兮还信采。廓廓落落兮大方无外。跛跛挈挈兮大功不宰。稳稳密密兮心安如海参</p>
<p>上堂巍巍堂堂。万象之中独露。明明历历。百草头上相逢。我不见有分外底他。他不见有分外底我。他不外我。则声色尘消。我不外他。则见闻情脱。所以道。世界尔。众生尔。尘尘尔。念念尔。且道。如何行履。得与么相应去。还会么。一机冥运道枢静。万象影流心镜空</p>
<p>上堂举僧问曹山。灵衣不挂时如何。山云。曹山今日孝满。师云。衲僧做处。脱尽功勋。超绝情量。方有出身底时节。又不免向其间指注去也。功勋密处转身难。转后家风又觉宽。黯黯旧山青落眼。涣然霜雪洗蓑寒</p>
<p>上堂出言思而常妙。坐却舌头。脱形壳以独灵。拈得鼻孔。所以道。空劫威音前。别有一壶天。御楼观射猎。不是刈茅田。正恁么时。妙不涉缘。影不入世。且道。其间将甚么人辨白。还相委悉么。头戴午夜月。脚踏黄金地</p>
<p>上堂一心万象。万象一心。不近不远。极浅极深。与乾坤同其覆载。与日月同其照临。月在船而船船皆月。金成器而器器皆金。明洁若珊瑚之树。芬馨如薝卜之林。大用自在也获轮王髻宝。正声和合也奏师子弦琴。毛发不遗圆融。照像之鉴。形壳不碍虚通。度垣之音。能如是也妙超。旷古了在如今。诸仁者且道。如今了底是什么事。还会么。稳如大地能持物。廓若空不挂针</p>
<p>持钵归。上堂。生灭去来。本如来藏。清净妙明。虚融通畅。六门我绝攀缘。三界渠无身相。无生路上底人。识取万回和尚参</p>
<p>上堂不可得一。不可得异。我如是也彼如是。两茎眉现焰光身。百草头扬祖师意。归云谁使就青山。落华自得随流水</p>
<p>上堂举。廓侍者问德山。从上诸圣向甚么处去也。山云。作么作么。廓云。敕点飞龙马。跛鳖出头来。山便休。来日浴出。廓过荼与德山。山抚廓背一下。廓云。这老汉今日方始瞥地。山又休。师云。在家尊贵。不受一点尘埃蓦路相逢。别是一般光彩。德山廓侍者。皆是十成了事底人。为什么被天童捡点。还相委悉么。衲僧夺得连城壁。秦主相如懡[怡-台+羅]归</p>
<p>上堂闲若云。虚若谷。善应无方。东西南北。局中生杀路才迷。烂却斧柯归不得。若是个汉。时行即行。时止即止。去也恁么去。去无所去。来也恁么来。来无所来。诸人还体悉得么。高提黑白前前着。赢尽纵横十字机</p>
<p>上堂密密住其中。灵然空不空。一牛才饮水。五马不嘶风。位里亡消息。机头有变通。三千大千事。弹指入圆融</p>
<p>上堂。三界唯心唯心三界。一切法空观自在。处处光明处处身。者回泡幻同无碍。吐云如山。吞川如海。了无毛发居其外。万象森罗尽我家。只个虚空肚皮大</p>
<p>四月八日上堂。佛身光明了无垢。性水清净常不浑。降生沐浴吉祥事。要以大开功德门。哆哆和和增口业。胶胶缀缀添尘结。大家净洗佛浑身。彻底洞然明皎洁。长时诸佛洗我身。今日众僧洗我佛。自他供养普齐平。唵哦哦曩三婆缚伐曰啰斛</p>
<p>上堂时行即行。卓然何倚。时止即止。廓尔独灵。历万变而不我求功。住一如而不我藏用。所以肇法师道。戢玄机于未兆。藏冥运于即化。又不见三祖和尚道。宗非促延。一念万年。无在不在。十方目前。诸禅德且道。作么生履践。还相委悉么。开池不待月。池成月自来</p>
<p>上堂举。曹山问德上座。菩萨在定。闻香象渡河。出什么经。德云。涅槃经。山云。定前闻定后闻。德云。和尚流也。山云。道则太杀道。秖道得一半。德云。和尚如何。山云。滩下接取。师云。渊默之津。皓然之色。混处功齐。细看转侧。昆仑脱手黄金绳。鼻孔累垂收不得</p>
<p>上堂长者长法身。短者短法身。虚空已是色。大地却非尘。觑得破阿那律祖。放得稳舜若多神。飘飘闲戏白鸥水。栩栩梦游蝴蝶春。拶头拶面推来也。眼里无筋一世贫</p>
<p>上堂不可得而有。不可得而无。寂寂十方坐断。寥寥一境清虚。妍丑那能瞒净镜。青黄莫我染明珠。刹海不能关锁月。夜来流影在珊瑚参</p>
<p>上堂举。洞山到兴平便礼拜。平云。莫礼老朽。山云。礼非老朽者。平云。它且不受礼。山云。它亦曾不礼。师云。渠非老朽。不礼不受。威音世前。毗卢顶后。把定壶中白日长。触着匣内青蛇吼。良医叮嘱病人。服药不如忌口</p>
<p>尼请上堂。不是心不是物。非天非人。非僧非俗。南北东西莫我寻。长短方圆莫我恻。牛饮星河兔眠月窟。彻底灵明破昏塞。末山超拔兮顶相不形。铁磨变通兮舌头无骨</p>
<p>请前后堂首座藏主上堂。吾家日日选场开。及第心空有大才。莫把桂枝零碎折。为他和月抱将来。复举。洞山示众云。欲知此事。如人家养得三个儿子。州里须得一个。县里须得一个。村里须得一个。一个能得屋里钱物用。一个能得外头钱物用。一个不得外头钱物用。亦不得屋里钱物用。且道。那个合在州里。那个合在县里。那个合在村里。有僧出云。三个莫明轻重否。山云是。僧云。如何是此人出身处。山云。知有却不知有。是此人出身处。僧云未审。此人从今日去也无。山云。亦从今日去。僧云。恁么则属功也。山云是。僧云。唤作甚么功。山云。唤作功就之功。僧云。此人还知有州里人否。山云。知有则始解奉重。僧云。恁么则村里人全明过也。山云是。僧云。如何是此人过处。山云。不知有唤作闲人。是此人过处。师云。有一人能正规矩。内则严净。有一人能转机轮。外则妙应。有一人退一步。与屋里人同。进一步与外头人合。方体得知有却不知有。功就之功。诸人还会么。向去莫教迷一色。却来须识借功人</p>
<p>结夏上堂。诸禅德。十方大地是我一个身。便能禁足。十方众生是我一个汉。方解护生。禁足也步步不妄行。护生也心心不妄动。所以道。以大圆觉为我伽蓝。身心安居平等性智。我禁足也。不碍诸人禁足。我护生也。不碍诸人护生。佛佛到此道同。人人住兹法尔。还会么。彼我空空无障碍。自他法法本融通</p>
<p>上堂十方法侣共安居。云月身心照处虚。转侧芦汀飞鹤鹭。亡机林壑混樵渔。瘢痕若尽光无际。丝糁才萠念有余。廊下相逢休放喝。且容兴化撒珍珠</p>
<p>天申节上堂。圣仁涵养。神智融通。等盖载之生成。体阴阳之造化。大千世界。清平也只是一家。百亿身云。应现也了无别法。论其寿则莫穷劫数。报其德则犹仰天高。诸禅德。还知个人大自在受用处也么。机动金轮初转处。枢缠彩电诞生时</p>
<p>上堂举。僧问智门和尚。如何是佛。门云。踏破草鞋赤脚走。如何是佛向上事。门云。拄杖头上挑日月。师云。踏破草鞋赤脚走。拄杖头上挑日月。智门真得祖家风。放出云门广长舌。大智如愚。大功若拙。用尽工夫参不彻。莫于平地上增堆。休向虚空里钉橛</p>
<p>上堂途中久客忆家山。一线蹊通入翠寒。望处霁云收素练。跨门残月堕金盘。十虚俱殒眼方阔。三世齐吞肚觉宽。变化鲲鹏底时节。霄程九万看风搏</p>
<p>上堂僧问记得。僧问夹山。如何是真实之理。山云。石生无根草。山含不动云。此意如何。师云。暗中移步。明里藏身。进云。可谓是虚中不堕。应处亡痕。师云。也须是十成本色汉始得。进云。学人请问和尚。如何是真实之理。师云。青青黯黯处回。明明历历处转。师乃云。正昼热深夜凉。冰壶谁复到中央。身心直许摩云月。脾肺都将洗雪霜。莫守一色处。莫坐万年床。玉人转侧机捘动。细辨里头偏正方</p>
<p>送监收上堂举。南泉因刈禾次。僧问。南泉路向甚么处去。泉拈起镰子云。我这镰子三十钱买。僧云。我不问镰子。南泉路向甚么处去。泉云。我这镰子用得快。当时三十文钱买。南泉门下路岐通。寄语行人着精彩。着精彩相谩杀。衲僧眼被案山碍。而今觑破露堂堂。大地撮来成一块。大众若也如此。颗糁漏他不得。上堂身里出门。门里出身。白云能作客。明月解随人参</p>
<p>上堂举。外道问佛。不问有言。不问无言。世尊良久。外道云。世尊大慈大悲。开我迷云。令我得入。外道退已。阿难问佛。外道有何所证。世尊言。如世良马见鞭影而行。师云。一句超然。良马影鞭。道出语默。理合方圆。运斤之妙。宾主可怜。斲轮之伎。父子不传。莫将爻象兮相求龟壳。才落是非兮底事驴年</p>
<p>上堂独立卓卓。不为形壳之所拘。周行绵绵。不为方隅之所碍。妙超物表。明漏壶中。白云之儿。风敛寒空霁净。青山之父。烟含一带秋臞。且道。作么生得恁么相应去还会么。夜明帘外主。不落偏正方</p>
<p>育王聪和尚遗书至上堂举。禾山示众云。习学谓之问。绝学谓之邻。过此二者。是为真过。时有僧。出云。如何是真过。山云。解打鼓。师云。禾山老汉。趁个时节。得做便做。育王禅师。趁个时节。得休便休。所以不打这破鼓。诸禅德。正恁么撒手便行时。且道。落在甚么处。良久云。岸头老碧芦含雪。溪上寒清水有秋</p>
<p>解夏上堂。僧问。古者道。十方同聚会。个个学无为。此是选佛场。心空及第归。正恁么时如何。师云。净尽无所依。通身不隔越僧云。恁么则白衣拜去也。师云。又却向今时着到。僧云。如何得不落今时去。师云。超然空劫外。一点自灵灵。僧云。此人还落阶级也无。师云。从来不立象。此处莫安名。师乃云。鉴像谷神。云心月影。闲闲不宰于功。历历无私于应。莫问正偏。谁论动静。自方自圆。谁欠谁剩。能来异类中行。常处那伽大定。云水丛林自恣人。果如是也须相庆</p>
<p>上堂举僧问云门。初秋夏末。前路忽有人问。作么生祗对。门云。大众退后。衲僧去就。岂用机关。那容体究。蓑翁老熟惯波涛。桡棹不施舡放溜</p>
<p>上堂。父母所生眼悉见三千界。拈却案山谁我碍。直饶全象无全牛。未免依前还碍塞。衲僧家真庆快。物我虚空。混成一块。更于何处着根尘。只个堂堂观自在</p>
<p>上堂举僧问岩头。古帆不挂时如何。岩云。后园驴吃草。师云。不展事不投机。不徇缘不答话个是出格辙。脱窠臼汉做处。诸人作么生委悉。平生肝胆向人倾。相识犹如不相识</p>
<p>上堂体灵自虚。黯黯之青山秋瘦。用冲无碍。瓢瓢之白云昼闲。动静之态如然。去留之踪自在。所以道。去来不以象。故无器而不形。动静不以心。故无感而不应。诸人还体悉得么偏正不曾离本位。无生那涉语因缘</p>
<p>上堂举刘端公问云居。雨从何来。居云。从端公问来。师云。雨从何来。不离问处。森罗大千。出乎方寸。照中之虚静中之动。衲僧分上常相共。寒露濡松夜气清。皋禽惊起月巢梦</p>
<p>上堂位处功回。化佛入十方而普能受供。用中体合。至人游三界。而初不现身。如云出岫以无心。似月印江而有应。如是也。不在不失。不坏不杂。所以教中道。一华一佛国。一叶一释迦。各坐菩提场。一时成佛道。诸禅德。还知根根尘尘在在处处。尽是释迦老子受用处么。若于转处不留情。繁兴永处那伽定</p>
<p>天宁节上堂。主中主。须辨取。动犯威严。细看规矩。贵不可得其名。寿不可穷其数。四溟潮落露仙山。万里云开廓天宇</p>
<p>上堂举。长庆云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。保福云。情知。尔向第二头道。庆云。师兄作么生。福云。吃茶去。后来雪窦道。无处有月波澄。有处无风浪起。若有人问天童作么生是如来语。向它道。阿啰跛[跳-兆+左]曩。诸禅德道。与古人语是同是别。诸人若也未会。更为劈折去也。长庆能守。保福能做。雪窦手段纵横。天童舌头狤獠。若也分晓会去。与尔把手共行。其或未然。各自勉力</p>
<p>上堂文殊手摩善财顶。普贤智满法界身。个是两头得用底。只如中间往来。又作么生。金鸡啄破琉璃卵。玉兔挨开碧落门。诸禅德。一句子有折合无摸索。一句子难回互没忌讳。一句子通其变使人不倦。若能恁么也。始有衲僧大自在受用处。还会么。苏秦尝佩六国印。许由还厌一瓢风。了无他相能通变。可笑僧繇画志公</p>
<p>上堂举僧问南岳让和尚。如镜铸像。像成后镜明。向什么处去。让云。如大德为童子时。相貌何在。僧云。只如像成后。为甚么不鉴照。让云。虽然不鉴照。谩它一点不得。师云。灵机未动。道环先入。极理也妙得穷通。顺事也聊分借借。无象无私。何固何必。娟娟印水之月魂。冉冉在华之春律。巍巍堂堂兮炜炜煌煌。三千大千兮周行独立</p>
<p>上堂环中协照。消息平沈。方外独存。幽灵绝待。绵密不漏。宽廓无隅。清虚一亘而理绝名言。圆满十成也道无棱角。诸禅德。个是诸佛涅槃之宅。众生安葬之基。一切诸法。自此发生。一切幻缘。从此灭尽。且道。正恁么时节。又作么生履践。良久云。霜天月落夜将半。谁共澄潭照影寒</p>
<p>上堂举。道吾与渐源。同往一家吊尉。源拍棺云。生耶死耶。吾云。生也不道。死也不道。见之不取。思之难到。用息而长灵。体虚而自妙。寥寥古路无人行。雪洗青山觉寒早</p>
<p>上堂妙圆一片中虚。不我断其知。扫尽诸缘外化。不我分其用。底时内绍。绍了非功。转处诞生。生而发照。照中分应。应处无心。所以道。动若行云。止犹谷神。且作么生得恁么去。无心体得无心道。体得为心道也休</p>
<p>上堂举。风穴示众云。若立一尘。家风兴盛。不立一尘。家风丧亡。师云。立一尘作么生受用。为甚么野老颦蹙。不立一尘。作么生受用。为甚么野老讴歌。又向其间指注去也。几许欢心几许愁。好看野老两眉头。家风平贴清如镜。水瘦山空一样秋。手段通变身心自由。不怕风涛雪拥舟。海上三山颓一掣。六鳌连落上金钩。诸禅德。是须恁么体。是须恁么用。且作么生委悉。华岳连天秀。黄河辊底流</p>
<p>上堂大而无外。小而无内。合虚空而无欠无余。混万象而成团成块。不出不在。不失不坏。我不与物争。物不为我碍。路逢达道人。不将语默对。三千界里放光明。双六盘中休喝彩参</p>
<p>上堂举僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。若论此事。如两家着棋相似。尔不应我着。我即瞒汝去也。若恁么体得。始会洞山意。天童不免下个注脚。里头看勿暑寒。直下沧溟沥得干。我道。巨鳌能俯拾。笑君沙际弄钓竿</p>
<p>上堂僧问。承师有言。随缘不住相。应事不触物。正恁么时如何。师云。现身来说法。随类观世音。进云。直得绝踪绝迹。师云。东说西话。作么生辨得个绝踪迹。进云。鲸吞海水尽。露出珊瑚枝。师云。又却向甚么处去也。进云。只如绝踪迹处。又作么生。师云。语带玄而无路。舌头谈而不谈。进云。梭头路细。语默难臻。师云。只恐不恁么。师乃云。寂寂寥寥。清严家法。浩浩荡荡。光显门庭。守家法则失抚会应变之方。立门庭则失安稳宴闲之道。若也驱耕夫牛。夺饥人食。须有个般手段始得。只如衲僧家。合作么生行履。还会么。身里出门门里身。眼中之物物中眼</p>
<p>上堂举僧问云门大师。如何是超佛越祖之谈。门云胡饼。师云。云门老子能施设。胡饼佛祖俱超越。哆哆和和两片皮。狤狤獠獠三寸舌。不是特地展家风。也非投机应时节。生铁铸成无孔锤。忒团圞兮难下楔。诸禅德。且道。天童今日是下楔不下楔。明眼人辨取</p>
<p>上堂皓然雪月净无埃。一色功中更放开。唤起牧童蓑底梦。白牛鼻孔拽教回参</p>
<p>上堂无法可说。释迦于光耀土而掩门。有意相传。达磨在少室山而面壁。知音者鉴。默照者神。道契环中而有智游。言满天下。无口过。若能恁么去。方知道离文字绝言语。清净妙明。是诸人本所游践处。作么生体悉。还会么。金鸡啄破琉璃卵。玉兔挨开碧落门</p>
<p>冬至日上堂。阴阳爻象此为宗。杀活机头看变通。玉女退身功后位。木人引步异中同。一尘不受能虚廓。万像无遗却混融。借得因缘成现用。玲珑八面尽家风</p>
<p>上堂举。庞居士云。十方同聚会。个个学无为。此是选佛场。心空及第归。师云。既是无为。作么生学。若也心空。又作么生及第。还相委悉么。其或未然。天童又为分疏去也。饮干巨海。推倒须弥。廓大灵通更是谁。馨香秀林栴檀枝。哮吼出屈师子儿。三千界现一弹指。八万门开双用眉。知不知为不为。道满十处兮心超亿劫。影流万象兮气分二仪</p>
<p>岁旦上堂。宿雨洗去山面尘。东君料理山家春。浩劫壸中勿新岁。枯木岩前有古人。寒暑不到。以法界为处。齿发不老。以虚空为身。坐间默有相传意。川上干无逝去津</p>
<p>上堂生不为有。动与寂随。灭不为无。处与智共。所以道。如镜照像。像非外缘。如珠发光。光还自照。因缘有所不到。生死有所不及。正恁么时。如何体悉。夜半乌儿头戴雪。天明哑子抱头归</p>
<p>上堂生灭夤缘不着人。一年才尽又逢春。森罗借得为他用。法界浑仑是我身。不受杂毒。自然纯真。拈却千差亡彼此。打成一片没根尘</p>
<p>上堂举灌溪问末山。如何是末山。山云。不露顶。如何是末山主。山云。非男女等相。溪喝云。何不变去。山云。不是神不是鬼。变个甚么。师云。非男女之相。出有无之量。透万机之前。超三界之上。穷而通。简而当。松含月兮夜寒。溪带雨而春涨</p>
<p>上堂僧问。龙门一跃雷声震。宇宙为霖事若何。师云。透得过也未。僧云。直得摇干荡坤。振鬣摆尾。师云。也须是个般人手段始得。僧云。古人道。一雨所滋根苗有异时如何。师云。尔是黄连彻蒂苦。僧云。到者里请师垂示一言。师云。第一莫要问。第二莫要休。僧云。大千同一润。万物尽滋荣。师云。无根树上。还有些子消息也无。僧云。阴阳不到处。百草尽抽芽。师云。是恁么始得。师乃云。管籥真风暗度韶。春恩如许在芳条。志公不是闲和尚。柱杖头边有剪刀。衲僧家。虽无心而浩浩能应。虽有应而恰恰无为。还能恁么变通也么。亡机莫怪冷眉目。得用何妨热肺肠</p>
<p>上堂莺弄歌喉华弄妍。许如春事在门前。道冲而用亡机者。买尽风流不着钱</p>
<p>上堂举。刘铁磨访沩山。山云。孝牸牛汝来也。磨云。来日台山大会斋。和尚还去么。山放身卧。磨便出。师云。刘铁磨见紫湖。吃拄杖而来便能通变。大沩山参百丈。踢净瓶之后。具此神通。语默俱到。彼此同风。且道。二老宿游践处作么生。还会么。但得琴中意。何劳弦上声</p>
<p>圣节上堂。寿等南山。位崇北斗。机运象先。体同道久。明逾日月兮普及幽深。德合乾坤兮廓无前后</p>
<p>四月八日上堂。清彻性空水。圆明净智身。个中不洗体。直下了无尘。有成佛有降神。有彼岸有迷津。哆哆和和此其始。胶胶缀缀此其因。底时节释迦文。恶水蓦头浇莫嗔。何须念彼观音力。自然还着于本人。诸仁者只如秉杓在尔手里时。合作么生。不因一事。不长一智</p>
<p>上堂举僧问云门。不起一念还有过也无。门云。须弥山。师云。不起一念。向道须弥舌头一脔肉。口唇两边皮。云门得用妙如许。不落是非知不知</p>
<p>上堂僧问记得。僧问风穴。语默涉离微。如何通不犯。穴云。长忆江南三月里。鹧鸪啼处百华新。意旨如何。师云。问东答西。舌头无骨。僧云。风穴岂不是别机宜识休咎底汉。师云。尔且道。风穴意作么生。僧云。黄金打就玉鹦鹉。一声声作鹧胡啼。师云。适来却圆成。而今百杂碎。僧云。要圆成也不难。师云。冬不寒腊后看。师乃云。萧然一念未萠初。露柱怀胎辨得无。风扫余云月未上。霁虚廓净绝方隅。道无根神无寄。心无像智无缘。独立卓卓而不依。一切自照灵。万物为已者。其唯圣人乎。正恁么时作么生体悉。还会么。月逐舟行江练净。春随草上烧痕青</p>
<p>上堂举石头问长髭。甚么处来。髭云。岭中来。头云。大庾岭头一铺功德。还成就也未。髭云。成就久矣。只欠点眼在。头云。莫要点眼么。髭云。便请。石头垂下一足。髭便礼拜。头云。尔见甚么便礼拜。髭云。如红炉一点雪相似。师云。岭头功德眼。倦足等闲垂。红炉一点雪。直下廓亡依</p>
<p>上堂百草头上平生事。闹市门前百亿身。及尽许如闲影响。体明空劫那边人。那边人何所有。白云断处青山秀。绝他缘唯自守。结夏须教醭生口。有说便是野干鸣。无说自然师子吼</p>
<p>结夏上堂。凡圣通同共一家。寂光田地看生涯。而今选佛心空去。自有丘园开觉华。禁足九旬看未举步前处所。护生三月。体不触物底身心。多身在一身中安居。一身在多身中辨道。所以道。诸佛法身入我性。我性同共如来合。又云。以大圆觉为我伽蓝。若能恁么去。更有甚么事。且作么生体悉。得与如来合去。还相委悉么。莫于三界现身相。坐断十方明性空</p>
<p>上堂妙湛不痕。明白自耀。合体也不空而有。顺事也不碍而通。无为而为。非住而住。云无心而雨。谷有神而自空。衲僧家。能恁么现成。能恁么变转。能恁么受用。能恁么方圆。始得一切处应用无亏。还相委悉么。森罗万像一法印。里许更无差别痕</p>
<p>天申节上堂。三千世界出弹指。百亿庄严集化身。寿域无疆同道久。河沙劫数一成春</p>
<p>上堂世尊无说说。迦叶不闻闻。默默到时良自庆。家山元在白云根</p>
<p>上堂语处不伤筋骨。句中有玄。做处不带瘢痕。用中得妙。能恁么去也。自然不见胶胶缀缀纷纷纭纭。所以道。常寂寂常历历。诸佛不求觅。众生断消息。若能恁么担荷去。更有甚么应用不周。更有甚么生死可及。到恁么时。古人又道。犹属功在。且作么生转得。与那人合去。还会么。户外有云从断径。坐中无照胜然灯</p>
<p>上堂僧问。雁过长空。影沈寒水。雁无遗踪之意。水无沈影之心。未审如何行履。师云。无心道者能如此。未得无心也大难。僧云。鸟道无踪迹。虚空绝点痕。师云。阿尔又作道理去也。僧云。不作道理。又作么生。师云。皓玉本无瑕。雕文丧君德。师乃云。归根得旨。叶落知秋。拈得鼻孔。失却舌头。照彻三世佛之顶[寧*頁]。把定历代祖之襟喉。玉井涵碧。冰壶断流。诸法空寂为之座。是须坐处不停囚</p>
<p>上堂当处出生。当处灭尽。三世如来。相授此印。石人放意卧烟寒。玉女摇头看晓信参</p>
<p>上堂举僧问云门。树凋叶落时如何。门云。体露金风。师云。雪峰之子德山之孙。葛藤牵转难穷根。截断众流见源底。相应函盖同乾坤。长长短短无节奏。绵绵密密忒鹘仑。随波逐浪恁么去。上船便到家前门</p>
<p>上堂天童一夏与兄弟共住。诸人鼻孔。出得气快也未。若也出得气快。三世诸佛。与尔把手共行。历代祖师。与尔同门出入。其或未然。非唯带累先宗。亦乃埋没自己。敢问诸人。只如鼻孔子。且作么生出气。还相委悉么。青山转处水流月。寒叶落时风带秋</p>
<p>解夏上堂。十五日已前。头上不着七宝冠。十五日已后。脚下掣断五色线。头上不着七宝冠。正坐不见坐。脚下掣断五色线。正去不见去。正当十五日。觑破两头。直得君臣道合。父子气和。琉璃殿上。玉女摇头。明月堂前。石人抚掌。退一步也。万仞崖前撒手。进一步也。百尺竿头转身。生灭去来。动静出没。只在个时撮聚。许多机要。放行把住。总在我侬。且道。正恁么时如何还会么。先行不到犹迷己。末后才过又借功</p>
<p>上堂举刘端公问云居。雨从何来。居云。从端公问处来。师云。端公问处来。径直勿迂回。善财处处逢弥勒。弹指作声楼阁开</p>
<p>上堂看看冰鉴净玉壶寒。一亘清处抬脚易。十分明白转身难。混身转却舌头短。转却浑身鼻孔宽参</p>
<p>上堂举保福与长庆游山次。福以手指面前地云。只这里便是妙峰孤顶。庆云。是即是可惜许。后举似镜清。清云。若不是孙公。便见髑髅遍野。师云。活人手段。游道工夫。须到恁么时节。恁么田地始得。保福不错行一步。长庆不妄说一句。当时若不是孙公。髑髅遍野。有甚么数。镜清老镜清老。太平治象浑无扰。毛发不萠平稳休。只个如如元是道</p>
<p>天宁节上堂。一人之父。百王之师。道机有余兮动若四时。寿域无疆兮量同二仪。大功不宰。至化无为。妙兮虽喻。智也不知。个是诞生王父。真实稳密处。诸人还体悉得么。权挂垢衣云是佛。却装珍御复名谁</p>
<p>上堂举僧问香严。如何是道。严云。枯木里龙吟。如何是道中人。髑髅里眼睛。师云。耳应声而无响。眼有照而亡缘。旷劫清规里许圆。生死死生不到处。云磨秋色水连天</p>
<p>上堂寒林濡露。明月濯波。时节恁么。衲僧如何。廓一念不见有自。极十方不见有它。遍界通身无背面。莫教丝绪落机梭</p>
<p>开炉上堂僧问。丹霞烧木佛意旨如何。师云。天寒宜向火。拥毳任堆堆。僧云。夜冷更深更爇一躯去也。师云。也须照管眉毛始得。僧云。通身红烂去。方始是知音。师云。为它闲事长无明。僧云。只如院主。为甚么眉须堕落。师云。也与上座病痛一般。僧云。不解作客。劳烦主人。师云。还它本色汉手段始得。师乃云。十月朔风雨肇寒天意作。丛席地炉今日开。免烧木佛无斟酌。大众丹霞无斟酌。何似院主无斟酌。师复云。本合便恁么休却。天童忍俊不禁。为尔诸人下个注脚。丹霞将错就错。院主眉须堕落。如聋如盲大家翁。搅扰杀尔不要恶</p>
<p>上堂举陆亘大夫问南泉。和尚姓甚么。泉云姓王。大夫云。王还有眷属也无。泉云。四臣不昧。夫云。王居何位。泉云。玉殿苔生。僧举问曹山。玉殿苔生意旨如何。山云。不居正位。僧云。忽遇八方来朝时如何。山云。它不受礼。僧云。何用来朝。山云。违即斩。僧云。违是臣分上事。未审君意如何。山云。枢密不得旨。僧云。恁么则燮理之功。全归臣相也。山云。汝还知君意么。僧云。外方敢不论量。师云。深深处细细行。隐隐时密密觑。若能恁么。彻根彻源。旁参回互。宛转虚玄。不触尊贵。机横梭度。针露线穿。所以道。句里明宗即易。宗中辨的则难。正恁么时且道。有辨白无辨白。若道有辨白。又却不密密。若道无辨白。又却不惺惺。正恁么时作么生体悉。还会么。三藏老人颜似玉。万年童子鬓如丝</p>
<p>请保宁和尚上堂。才形黑白看生缘。十字纵横解折旋。得势干关冲虎口。变通疑杀。烂柯仙。到者里还有不撞头不磕额底么。下座请宁和尚为众说法</p>
<p>送监收上堂。一日不作一日不食。歇者无心获者力。分明只个是家风。会得种田博饭吃。记得。地藏问僧甚么处来。僧云。南方来。藏云。南方佛法如何。僧云。商量浩浩。藏云。争似我这里栽田博饭吃。僧云。争奈三界何。藏云。尔唤甚么作三界。师云。唯心唯识。平出平入。金刀之齐。玉尺之直。尔唤甚么作三界。真个不曾遗颗粒</p>
<p>上堂举僧问南泉。高揖释迦不拜弥勒时如何。泉云。昨日有人恁么问趁出了也。僧云。和尚怕某甲不实。泉云。柱杖不在。苕帚柄聊与三十。后来雪窦道。南泉只有受璧之心。且无割城之意。师云。捡点将来雪窦也好。与三十拄杖何故不见道。当断不断。反招其乱。诸人还会也无。天童不免指注去也。王老师足意气。是是非非荡情谓。倚天照雪烂光芒。扫尽搀抢千万里</p>
<p>荐福专使驰书。上堂。一枝秀出栴檀林。想见馨香慰众心。不负老兄开凿力。当风子和鹤鸣阴。复举阿难问迦叶。世尊传金襕。外别传何物。迦叶召阿难。难应诺。叶云。倒却门前刹竿着。师云。影略门前倒刹竿。个中消息授传难。玲珑侍者能相委。盘走明珠珠走盘</p>
<p>陆宜人请上堂举。陆亘大夫问南泉。弟子亲从六合来。彼中还有身么。泉云。分明记取举似作家。师云。空不可有。具足无边际身。妙不可亡。具足无边际用。在天同天。在人同人。在彼同彼。在此同此。虽然天人彼此。要且不与它合。所以主不自主。乃能一切处主。宾不自宾。乃能一切处宾。若能恁么去。不唯觑破南泉。亦知陆大夫出生入死。纵横变态。不与身拘。还体悉得。明月随人如有以。白云作雨也无心</p>
<p>上堂僧问。断言语绝思惟处。作么生商量。师云。滴水入石不得。僧云。啖啄不入去也。师云。要尔着个口嘴作么。僧云。也要向其间旁通个消息。师云。尔试回互道一句子看。僧云。船从明月波心转。家在芦华渡口看。师云。更须全身放下始得。僧云。便恁么全身放下时如何。师云。摸着鼻孔时。方是尔自己。师举。明安颂云。</p>
<p>莫行心处路。莫坐无处功。有无二俱离。廓然天地空。</p>
<p>师云。功勋消阶级尽。尊贵不知名。威严莫得近。子退步而就父。臣转身以合君。正恁么时如何体悉。机转玉轮侧。妙协正当风</p>
<p>上堂举。渐源一日坐纸帐内。僧至拨开帐子云。不审。源以目见之。良久云会么。僧云不会。源云。七佛已前事。为甚么不会。师云。湛湛不昏。绵绵若存。三世佛护持为之顶相。历代祖传受为之命根。且作么生体悉。还会么。苍头祖父寒居位。白发儿孙夜过门</p>
<p>上堂。道契如如。非有非无。静也神之在谷。应也像之在珠。了无所住照不失虚。无影杖子两人扶。清华临于至鉴。深密守于元枢。机轮文彩妙穷初。霁色廓澄兮秋怀月满。秀棱重叠兮云卷山臞</p>
<p>上堂举。僧问净果。如何是本来心。果云。犀因玩月纹生角。象被雷惊华入牙。师云。不即不离。非取非舍。自东自西。谁上谁下。委曲也顺俗亡功。蓦直也应真不借。且道作么生体悉。还会么。珠中有火君须信。休向天边问太阳</p>
<p>上堂举僧问玄沙。如何是无缝塔。沙云。只者一缝大小。师云。只者一缝大小。饱丛林汉分晓。点头言语丁宁。摆手舌头狤獠。不狤獠。人人脚下如长安道</p>
<p>上堂举云居问僧。看底是甚么经。僧云。维摩经。居云。不问维摩经。看底是甚么经。师云。不问维摩经。看底甚么经。大千卷出破尘情。水中盐味色里胶青。机前有路妙难名。才形言像迢然去。又是泥团换眼睛</p>
<p>冬至上堂。一阳生万物潜萌。隐隐有像。寥寥未形。蚌肠含妙蕴。犀角晕通星。密密用细细行。本智虚融与理冥。露地白牛肥腻饱。拥蓑人驾雪山耕</p>
<p>上堂。今朝腊月二十五。衲僧一曲和云门。谁将节奏乱孔窍。不到瘢痕伤斧斤。舌无骨眼有筋。方见韶阳老子能。拍拍元来浑是令。哩鸣啰了逻鸣棱</p>
<p>上堂。佛佛说法。秖成黄叶止啼。祖祖传宗。还是空拳相吓。到者里直须自休歇。自悟自明。佛是已躬做成。法非别人付得。若能恁么。是大丈夫汉。真衲僧。自己一段大事。诸兄弟且作么生得平平稳稳去。但得雪消去。自然春到来</p>
<p>上堂举。赵州问僧。曾到此间么。僧云曾到。州云。吃茶去。又问僧。僧云。不曾到。州云。吃茶去。院主问云。曾到吃茶去。不曾到为甚么亦吃茶去。州唤院主。主应诺。州云。吃茶去。后镜清问僧。赵州吃茶去作么生。僧便行。清云。邯郸学唐步。雪窦拈云。者僧不是邯郸人。为甚么学唐步。师云。吃茶去吃茶去。明明指人无异语。家风平展没机关。谁道。赵州谩院主。苦苦苦。往往邯郸学唐步。恰恰长安道上行。分明有眼如天瞽。镜清道邯郸学唐步。雪窦道者僧不是邯郸人。为甚学唐步。还会么。登机者失。欺敌者亡</p>
<p>岁旦上堂。岁朝坐禅。万事自然。心心绝待佛佛现前。清白十分江上雪。谢郎满意钓渔船参</p>
<p>上堂万木寒悴。此个不凋。三春敷荣。此个不变。居二仪之前。处诸缘之后。魔外纷纷扰扰。与之同事。在其间周而有余。佛祖哆哆和和。与之同身。于里许默而无作。尔动也我自静。尔寂也我自行。欲同而不得同。欲异而不得异。只如出没之原底。且作么生辨。还会么。休询造化谁持柄。向道因缘我见根</p>
<p>上堂举。紫胡见刘铁磨来便问。汝莫是刘铁磨否。磨云不敢。胡云。左转右转。磨云。和尚莫颠倒。胡便打。师云。见之不取。思之千里。刘铁磨既不能见机而变。紫胡遂乃倚势欺人。且道。其间事作么生。莫是驱耕夫牛夺饥人食么。要且不恁么。尔道如何体悉。还会么。不见道。无事上山行一转。借问时人会也无</p>
<p>鸿福聪和尚入寺上堂。僧问。正不立玄。偏不附物时如何。师云。金针双锁备。协路稳全该。僧云。物外独骑千里象。万年松下击金钟。师云。更须跨一步十方能现身。僧云。手指空时天地转。回途石马出纱笼。师云。超方者委。师乃云。明月芦华四望连。转身人上合同舡。借功自有旁参事。历历机头看正偏。所以道。偏不附物。正不立玄。若恁么行履。菩提妙华遍装严。随所住处常安乐</p>
<p>上堂举。洞山问隐山。如何是主中主。山云。长年不出户。如何是主中宾。山云。青山覆白云。宾主相去几何。山云。长江水上波。宾主相见有何言说。山云。清风拂白月。师云。净不涉缘。照不对物。用无去来之相。混无彼我之心。若能恁么去。稳稳密密玲玲珑珑。还会么。宛转虚玄事不彰。明暗只在影中圆</p>
<p>送化主上堂。云无心成何处雨。密有味是谁家华。一钵上方分得饭。归来香气满毗耶。须是因缘相凑。机感相投。正恁么时如何行履。一月普现一切水。一切水月一月摄</p>
<p>到吉祥上堂。僧问。澄源湛水。尚棹孤舟。攂鼓转船头。向甚么处去。师云。明月堕寒空。青天没飞鸟。僧云。恁么则洗脚上船去也。师云。到家一句作么生道。僧云。待到玲珑岩下。即向和尚道。师云。犹隔津在。僧礼拜。师乃云。轻烟幂幂衲僧家。节物迎春气象华。流水落华无限意。游山消息付长沙。记得。长沙一日游山归。首座问。甚处去来。沙云。游山来。座云。到甚么处。沙云。始随芳草去。又逐落华回。座云。大似春意。沙云。也胜秋露滴芙蕖。师云。身心一如。物我同体。不用转山河大地归自己。亦不用将自己作山河大地。如珠发光。光还自照。一切时一切处。如何得恁么见成受用去。还会么。千峰势到岳边止。万波声归海上消</p>
<p>上堂示众举。僧问净果。如何是本生父母。果云。头不白者是。僧云。将何奉献。果云。殷勤无米饭。堂前不问亲。师云。世梦短劫壶宽。底人退步里头看。豹变文而雾重。龙不卧而潭寒。欲使人人双眼冷。要须先沥髑髅干</p>
<p>昌国归。上堂。鲲鲸浪里。出作清游。龙象窟中。归来宴坐。现前大用。也浩浩何妨。里许全提。也空空无说。且作么生得恁么去。自是不归归便得。五湖烟浪有谁争</p>
<p>上堂桃华浪里振修鳞。一跃龙门看化身。谛了十方三世事。无始的的自家春</p>
<p>示众举。庞居士问马祖。不与万法为侣者是甚么人。祖云。待汝一口吸尽西江水。即向汝道。师云。吸尽西江向汝道。马师家风不草草。截流一棹破烟寒。天水同秋清渺渺</p>
<p>大洪和尚忌辰上堂举。马祖忌日。南泉挂真烧香次。问大众云。今日供养先师还来也无。时洞山出云。待有伴即来。泉云。虽是后生。却堪雕琢。洞山云。和尚且莫压良为贱。师云。白云之宾青山伴位里。借功看互换。无底合盘转手擎。穿心碗子通身饭</p>
<p>上堂春云堆絮。春雨散丝。华开笑口柳申眉。翻紫燕嚼黄鹂。声色丛中有路岐。家风鼻孔相摩触。不独观音太士知</p>
<p>上堂举。僧问赵州。王索仙陀婆时如何。州曲躬叉手。雪窦拈云。索盐奉马。师云。雪窦一百年前作家。赵州百二十岁古佛。赵州若是雪窦不是。雪窦若是赵州不是。且道。毕竟如何。天童不免。下个注脚。差之毫厘。失之千里。会也打草惊蛇。不会也烧钱引鬼。荒田不拣老俱胝。只今信手拈来底</p>
<p>示众举。长庆有时云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。福云。情知向汝第二头道。庆云。作么生是如来语。福云。吃茶去。师云。第一第二头。似有似无句。坐断路岐。密密绵绵而不通水泄。打破窠臼。坦坦荡荡而别是风规。还会么。相识满天下。知心能几人</p>
<p>上堂。主中宾宾中主。相合回头看里许。明月团团夜正央。昆仑抱出珊瑚树</p>
<p>上堂。水不洗水。金不博金。眼不见眼。心不用心。能恁么去。不堕根境识。那涉去来今。迷里忽然逢达磨。何曾特地作丛林</p>
<p>结夏上堂。我住汝亦住。我行汝亦行。结制顺诸佛。禁足护众生。金锁无须两头动。灵犀有晕中间明。泥牛入海恰半夜。木鸡唤月看五更。云倚山是父子。眼约眉为兄弟。三世同参。成一段合宗家之事。大千等量破微尘。出自己之经。琼林寸寸宝。旃檀片片馨。物物头头。有平出底多许。心心法法无外来底一星。抹抹挞挞憨皮袋。跛跛挈挈常不轻。无是无非长默默。非凡非圣独惺惺。如何游践得么相应。蒲团坐倚无他事。永日寥寥谢太平</p>
<p>示众举僧问清平。如何是有漏。平云笊篱。如何是无漏。平云木杓。如何是小乘。平云钱贯。如何是大乘。平云井索。师云。笊篱木杓。钱贯井索。受用见成。家风廓落。生涯放得信缘看。佛法更于何处着。不用安排只么从。自然心地常安乐</p>
<p>上堂默默相投时节。灯灯不断光明。其间着脚浑无地。望尽玉壶连底清</p>
<p>上堂僧问。如何是大功一色。师云。全超无影迹。不堕古今机。僧云。如何是正位前一色。师云。与十方法常平等。在一切处能严然。僧云。万象森罗同一印。全身遍界露堂堂。师云。真个恁么即得。师乃举。镜清问曹山。心径苔生时如何。山云。难得道者。清云。向甚么处去也。山云。只见苔生。不知向甚么处去。师云。句里明宗则易。宗中辨的则难。也须是到个时节始得。色转不见身。功亡不知位。绝怜大匠一斲泥。不犯祖师三尺鼻。儿孙去后阿谁共守清贫。臣庶退时独自难称尊贵</p>
<p>上堂寻常撞搕。当面讳却。可怜傅大师。处处失楼阁。参</p>
<p>上堂默默而灵妙不涉迹。绵绵而用。应不循根。翡翠盘中之珠。不拨自转。玻璃镜中之像。无受而来。若能恁么。也兼带妙协。宛转偏圆。俱到不思议处。且作么生体悉。果满菩提圆。华开世界起</p>
<p>示众举僧问风穴。一切诸佛。及阿耨多罗三藐三菩提法。皆从此经出。如何是此经。穴云低声。僧云。如何受持。穴云莫染污。师云。来问此经。低声大千卷自尘中出。三世佛从口里生。天得一以清。地得一以宁。空无依兮谷不盈。摩诃般若波罗密。落日渔樵歌太平</p>
<p>桶头纳疏请上堂举。僧问云门。如何是尘尘三昧。门云。钵里饭桶里水。师云。尘尘三昧。彼彼不外。千峰向岳百川赴海。更无一法不如来。只个堂堂观自在</p>
<p>上堂百城游遍。还诣文殊不见其身。唯摩其顶。诸人还相委悉么。老眼就看青嶂骨。败鞋行到白云根</p>
<p>解夏上堂举。洞山示众云。秋初夏末兄弟或东或西。直须向万里无寸草处去。天童道。兄弟不东不西。亦须向万里无寸草处去。既不东不西。为甚么向万里无寸草处去。还会么。去而不去。同风千里。住而不住。一念万年。恁么也住无住底功。去无去底相。空谷有神静而应。孤云无心动亦闲。所以道。佛身充满于法界。普现一切群生前。随缘赴感无不周。而常处此菩提座。如何得恁么稳密去。偏正不曾离本位。无生那涉语因缘</p>
<p>送监收上堂。地藏栽田博饭。南泉买镰割禾。六祖负舂明历历。金牛捧钵笑呵呵。见成受用。分晓来么。古人得恁饱参杀。尔辈莫嫌辛苦多</p>
<p>上堂。难难难是遣情难。情尽圆明一颗寒。大法眼不相谩。面前不破案山碍。直下无津识浪干</p>
<p>开炉上堂。木有火伤身。人有火伤神。木无火不生。人无火不成。地火风大。亦复如是。四大普周同法界。各各普周无障碍。只者普周无碍时。自然无坏无不坏。作么生行履。得到个时节。还会么。一粒在荒田。不耘苗自秀</p>
<p>沙弥请上堂举。僧问让和尚。如镜铸像。像成后光归何处。让云。如大德作童子时。相状向什么处去也。师云。只者便是。非像非镜。谁主谁宾。何偏何正。缝罅莫我欺无孔之槌。锱铢莫我定无星之秤。蓦拈柱杖作搅势云。聊将柱杖搅沧溟。令彼鱼龙知水为命</p>
<p>上堂。须知风动心摇树。果见云生性起尘。雨霖霖兮日杲杲。点头弥勒解分身。身里出门弥勒世尊。门里出身观音大士。入流亡所也能恁么去。随时示人也能恁么来。诸人行履。还到个般分晓汉做处。床头得用剪刀快。闹里亡机皮袋憨</p>
<p>上堂。玉壶着脚四围宽。妙处其中转侧看。顾鉴功忘鼻孔直。津流识尽髑髅干。且是甚么时节。夜横河汉白。霜洗斗牛寒</p>
<p>凭侍郎请上堂僧问。一丝不隔时如何。师云。合同船子并头行。僧云。其中事作么生。师云。快刀快斧斫不入。僧云。如何是的的相逢底句子。师云。月色和云白。天容带水秋。僧云。只如李相国参药山。还的也无。师云。莽卤汉又恁么去也。僧云喏喏。师云。邯郸学唐步。师乃云。休去歇去。绝言绝虑。廓无所依。妙无所住。转历历之机。运绵绵之步。神游方外灵台。道契环中虚处。恁么就也。藏身白云云外家。恁么回也。着脚青山山下路。宛转穷通。旁参回互。十成收得返魂香。一等来挝荼毒鼓。肯触气于死蛇。要捋须于猛虎。却借其功。不谋而遇。枯木龙吟而起云。南山豹变披雾。律入春筒。影流晓户。百亿仪分三千体露。大经掇出于微尘。古佛相交于露柱。历代诸祖只个生涯。一切众生同时灭度。大用石火迟。全机电光遽。哆哆和和也。问若剪答如裁。轰轰磕磕也。喝如雷棒如雨。洞山佛对三斤麻。赵州衫重七斤布。道火不我烧唇。道水不我濡裤。无是无非。何规何矩。柱杖子里许将来。钵袋子那时分付</p>
<p>上堂无对无待。有兼有带。历历物机。空空眼界。绵绵相柱兮箭锋。恰恰相应兮函盖。巨海饮毛。妙峰纳芥。彼不见其有余。我方知其无外。普明照世约同参。补怛落伽观自在</p>
<p>示众举镜清问曹山。清虚之理。毕竟无身时如何。山云。理即如是。事又作么生。师云。智不到处。宛转穷通。清云。如理如事。师云。粗中之细。细中之粗。山云。谩曹山一人即得。争奈诸圣眼何。师云。真不掩伪。曲不藏直。清云。若无诸圣眼。争知不恁么。师云。知过而改。知非而回。山云。官不容针。私通车马。师云。骑牛戴帽着鞋衫。解行不触今时路</p>
<p>上堂劫前运步。世外横身。真证不可以言传。妙契不可以意到。正恁么时。虚净敛氛。白云向寒岩而断。灵光破暗。明月随夜舡而来。所以道。当明中有暗。勿以暗相遇。当暗中有明。勿以明相睹。且道。如何行履。偏正不曾离本位。无生那涉语因缘</p>
<p>上堂僧问。雪覆千峰时如何。师云。滴水滴冻。僧云。清光寒照眼。野色皓迷家。师云。露地白牛向甚处去。僧云在。师云。又是头角生也。僧云。毕竟向甚么处去。师云。底处转身时。孤峰元不白。师乃云。静沉沉明荡荡。雪满十方。云迷四向。一色影里是谁坐着功勋。百尺竿头阿尔变通伎俩。恁么时须辨几微。恁么处须明的当。趁不去露地白牛。透得过渡河香象。彻见其源。如指诸掌。恁么尽去也。无法可传。恁么却来也。有人相亮参</p>
<p>上堂。三世诸佛不知有。忉忉怛怛扬家丑。狸奴白牯却知有。跛跛挈挈能自守。弄鳖鼻兮忆南山。透法身兮藏北斗。风飘白雪岭头梅。春捻金丝堤上柳。天童也要不沾唇。三盏清源白家酒。诸人若也捡点得出。早知今日事。悔不慎当初。若也放一线道。因风吹火。用力不多</p>
<p>示众举云居问赵州。老老大大。何不觅个住处。州云。教某甲向甚么处住。居云。山前有个古寺基。州云。和尚何不自住。师云。尔也恁么住。我也恁么住。作业相似贫相聚。十方无壁四面无门。遮丑无衣。御寒无絮。直下不居功。个中看转处。采华蜂集不萌枝。卧月鸟栖无影树</p>
<p>上堂。三寸舌两片唇。无始时来赚杀人。解弄不教圭角露。阿谁参见跛云门。僧问香林。如何是衲衣下事。林云。腊月火烧山。师云。老大丛林快说禅。不将禅拄口皮边。谷深山远空无像。何处人呼应不圆</p>
<p>岁旦上堂僧问。寒暑交谢。新旧推移。作么生说个不迁底道理。师云。昨宵犹是腊。今日又逢春。僧云。恁么则迁去也。师云。痴汉着甚死急。僧云。也要大家知有。师云。知有底事作么生。僧云。黄金堤畔柳。白云岭头梅。师云。也须是眼里有筋始得。师乃云。一头白发几回春。方信闲身似痴人。直下放教平稳去。更将何法作根尘。法无根尘心无向背。心无向背道合自然。道合自然也。日日好日年年好年。东君刀尺裁华木。付与过头杖子禅</p>
<p>上堂。三界无法。何处求心。风生虎啸。雾起龙吟。泥中有刺。绵里有针。华鸟隔墙相唤甚。十分春事到家林</p>
<p>示众举。定上座问临济。如何是佛法大意。济下禅床擒住。与一掌便托开。定伫立。傍僧云。定上座何不礼拜。定方礼拜忽然大悟。师云。不堕前后。独超古今。唤回千岁梦。飞出九皋禽。无栖泊勿猜斟。只个虚空等样心。直下一槌光迸散。斩新弹子出炉金</p>
<p>送化主上堂。山谷之响。水监之像。白云之心。太虚之量。应机也乍卷乍舒。据令也全收全放。三千世界尔夤缘。百亿分身君伎俩。风行空船驾浪。施受通同无住相。一言相送知不知。千僧在儞钵盂上</p>
<p>上堂举。药山久不升堂。院主白云。大众久思示诲。请和尚为众说法。山令打鼓。众方集。山升座。良久便归方丈。主问云。和尚适来许为众说法。何不垂示一言。山云。经有经师。论有论师。争怪得老僧。师云。家法简严。非二非三。月来明湛水。云退露寒岩。真机自得。妙处谁参。不是文殊白槌后。也应千古屈瞿昙</p>
<p>四月八日上堂。清净性空水。光明法界身。依俙辨白处。便是诞生人。不洗体不洗尘。妙触宣明悟水因。借问。当年向去事。如何今日却来亲。二千年前此时候。指天指地师子吼。云门居乱思大平。打杀不妨将餧狗。指东话西。将无作有。恶水泼君君莫嗔。而今看尔如何受。佛云。不受诸受。是名正受。若恁么也。涓滴不落别处</p>
<p>示众举僧问赵州。学人乍入丛林乞师指示。州云。吃粥了未。僧云。吃粥了。州云。洗钵盂去。僧豁然大悟。师云。吃粥了洗钵去。法尔圆成正规矩。可怜叶氏怕真龙。却怪谢郎欺猛虎。本常路真实语。这僧且问。如何悟。从来鼻孔大头垂。不用安排兮自着处所</p>
<p>上堂。言之者失其真。离名字相。知之者返其愚。离心缘相。有之者乖其性。离影像相。无之者伤其躯。离寂灭相。恁么说话。大似泥中洗土块。衲僧家。毕竟如何。体悉还会么。和竿一掣随钓上。水面茫茫散月明</p>
<p>干帘化主请上堂举。忠国师问子璘供奉。讲得唯识论是否。璘云不敢。国师云。唯识意旨如何。璘云。三界唯心。万法唯识。国师指帘云。这个是甚么。璘云帘子。国师云。帘前赐紫。对御谈经。五戒也不持。师云。此一段事的的明了。还他忠国师始得。心无异心。而法无异法。法无异法。而心无异心。处处虚通。会有六窗风月。头头出碍。更无一点尘埃参</p>
<p>示众举。保福与长庆游山次。保福指面前地云。只者里便是。妙峰孤顶。庆云。是即是可惜许。雪窦着语云。今日共者汉游山。图个甚么。后举似镜清。清云。若不是孙公。便见髑髅遍野。师云。变大地作黄金。搅长河为酥酪。保福要恁么。无风何须起浪。平地岂肯生堆。长庆要恁么。雪窦意钟鼎刻铭。镜清道太平无像。且作么生体悉。野老不知尧舜力。冬冬打鼓祭江神</p>
<p>示众举。伪山问仰山甚处来。仰山云。田中来。山云。田中多少人。仰插下锹子。叉手而立。山云。南山大有人刈茆。仰拈起锹子便行。师云。仰山恁么为直下更无别个。沩山恁么道个中似带旁来。且道。毕竟作么生。殷勤谢子输肝胆。委曲还他老肺肠</p>
<p>送监主上堂。泥泥水水一年农。收拾将来碓下舂。炊软香分千钵饭。肚皮参饱放颓慵。且道。参饱底是禅是饭。又作么生。说个放颓慵底道理。岂不见药山道。跛跛挈挈。百丑千拙。且恁么过时。毕竟承谁恩力。四方八面连架打。普应初无颗粒遗</p>
<p>示众举洞山云。秋初夏末。兄弟或东或西。直须向万里无寸草处去。诸人还体悉得么。一色是须转。大功不我居。珠走碧盘盘走珠。直下沧溟取明月。吾家自有昆仑奴。且道。作么生行履。天宇豁空云卷雨。溪容澄澈水怀秋</p>
<p>解夏上堂僧问。布袋头开时如何。师云。一任填沟塞壑。僧云。一片月生海。几家人上楼。师云。更须跨				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>