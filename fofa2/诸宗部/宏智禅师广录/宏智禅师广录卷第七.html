<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第七</p>
<p>　　明州天童山觉和尚真赞下火</p>
<p>　　　　侍者清萃法恭编</p>
<p>　　吴傅朋郎中书来。尝得李伯时所画震旦第一祖西归像。相需以赞。说偈寄之</p>
<p>其来何求。其去无得。寂漠度岭兮万里独行。清白传家兮九年一默。针芥投而妙不可名。毫厘差而敝不可塞。知过而改。知难而退。谁去谁来。自买自卖。当面讳却兮满眼乌华。望涯赞之兮隔身鲸海</p>
<p>　　吴兴辩长老以达磨画像请赞</p>
<p>长芦驾浪。只履西归。求支那之法器。付屈眴之田衣。度九年之缄默。印二祖之灵知。海犀酣月而晕。寒乌带雪而飞。机前自得兮顶目四照。迷里相逢兮鼻头下垂。水着秋清兮湖光湛湛。山衔落日兮云锦辉辉</p>
<p>　　宝峰照和尚真赞</p>
<p>山拥云腴。水怀月昼。照彻体前。湛存身后。机头梭路微分。针鼻线芒初透。灵涵万象兮彼不遗余。坐断十方兮我无渗漏</p>
<p>弟子薄坚仁。以幅缣写</p>
<p>　　圆悟禅师像径山裕。虎丘隆二高弟侍焉。绍兴丙辰二月八日。予乞食之苏台过其家。且出以相示。再三有请。辄随喜赞云</p>
<p>力世佛宗。心传我公。一拳活计。一喝家风。影草呈机也。三圣却瞎。精金出冶也。百丈还聋。绰绰有裕。恢恢而隆。阿难迦叶之多闻抖擞。目连鹙子之智慧神通。真得不借之应。大同不宰之功。百川曲折兮自然到海。万象森罗兮不可逃空</p>
<p>　　法澄上人出长芦了师兄画像求赞</p>
<p>傲雪松孤。怀云石臞。妙存而有也不有。独照而无也非无。万象勿能逃空王之印。众色莫我染灵蛇之珠。金鸡啼寒兮晓分夜户。玉兔弄魄兮莹彻冰壶</p>
<p>　　从首座画予于松石间求赞</p>
<p>孤坐默默。倚杖沉沉。石怀云而无像。松啸风而有音。应兮珠盘不拨而自转。湛兮玉井随汲而弥深。诸尘不受兮十分清气。三际无寄兮一片间心</p>
<p>　　禅人写真求赞</p>
<p>默默传真。如何指陈。性月不夜。心华长春。净有容兮海印。应无爽兮谷神。觌面相呈讳不得。烦君为我洗清贫</p>
<p>古涧退潦。寒林着秋。山空云自在。水净月相投。向道底心非世用。更嫌何处不风流</p>
<p>阿侬是谁。恰恰相随。眉毛垂眼尾。鼻孔压唇皮。默默机轮何处转。玉人踏破吠琉璃</p>
<p>情间口快。眼深鼻隆。有时对云水。无可展家风。梦鹤卧寒兮月魂泣露。冥鸿望断兮秋色摩空</p>
<p>黄瘦厌厌。风规冷严。万机间暇。一味清恬。心宗提简默。手段扫廉纤。岁寒不变兮虚怀若竹。道妙难传兮有口如钳</p>
<p>槁寒初不展家风。默默神游透劫空。百草头边兴化事。自然秋色水天同</p>
<p>似与不似。毫厘千里。真与不真。大方一尘。理无生兮如梦事。妙不死也如谷神。彻见渊源方是我。了知变态无别人</p>
<p>身心廓如。手段卷舒。似华作蜜。如井觑驴。外不痕兮空印普应。中无象兮道环常虚。亡机孤坐兮自不为碍。把臂同行兮谁敢相疏</p>
<p>床倚杖[卄/梨]。权名住持。久默钳口。一笑伸眉。云水谁相问。家风自不知。明白宁居兮河空月转。寂寥无象兮雨霁天垂</p>
<p>貌古骨臞。云间月孤。相随似有。认着还无。三千界内谁相外。双六盘中不到输</p>
<p>胡床寒坐。卓卓只个。虚空唱兮万象和。道契环中有智游。言满天下无口过</p>
<p>默默家风。云摩霁空。露月夜爽。天水秋同。人传眉目好。我道骨头穷。华须凝粉蜂房蜜。挂毂流魂犀角通</p>
<p>谁道物齐。俱亡品题。欺唇一鼻直。盍眼两眉低。大千同入印。三世未分畦。斫额望之不及。拟心思也还迷</p>
<p>枯坐清严。真宗剧谈。一明无异相。万化是同参。牛头转觉病懒。鸟喙不用华[銜-金+缶]。甘分住山三束篾。等闲对客七斤衫</p>
<p>画得似谁。胡床黪衣。默游仿佛。去就依俙。洞山锦开缝。云岩绢下机功亡妙尽看消息。野水磨秋白鸟飞</p>
<p>面瘦颊凸。眉棱眼深。默亡所住。妙在而今。鳞潜寒水。鹤梦月林。应声应色分身也。拍手家家观世音</p>
<p>写出梦中身。尔道真不真。槁寒秋在眼。渊默醭生唇。道环谁谓无象。空谷自来有神。父子不传些子妙。白首侬家老斲轮</p>
<p>画手未相识。默心谁与知。千峰敛云脚。一月濯风漪。墙面袖双手。对缘横两眉。惊龟之缩兮愧有其兆。逸鸟之翔兮情亡所羁</p>
<p>瘦削而黄。惯穷不忙。闲情许淡。默味能长。灵犀之通一点晕。老蚌之蕴千年光。而今到处相随去。头头的的露堂堂</p>
<p>大一无外。小一无内。一兮一兮。靡所不在。心地净亡尘。肉山闲弗碍。道环中绝端倪。空印里何文彩。风凄凄兮秋落远山。波烂烂兮月浮沧海</p>
<p>默默蒲禅。空空世缘。谁赓白雪。我得青毡。万法之机开两拳。千僧之檐着一肩。戏蝶栩栩兮物齐春梦。飞鸿冥冥兮字没秋烟</p>
<p>不是恁么形像。刚地起模画样。从来万法同根。究竟虚空等量。可中二浙说禅。分外三河口强。深藏那里也。烟蓑卧云。大用现前也。风舟驾浪</p>
<p>画得几成。精神许清。秋高月转。天淡河横。出家如有以。处世似无情。而今闹里相将去。拨动眉毛眼更明</p>
<p>乔乔楚楚。丛林规矩。萎萎羸羸。枯木风姿。宗乘壁挂口。师友雪生眉。住山事拙束三篾。对月机鸣度一丝</p>
<p>颠毛间白发。眉睫裹青瞳。食指一肩重。门风四壁空。诸根亡偶宗家妙。万虑不摇心匠工</p>
<p>野水秋自瘦。枯山春复肥。胡床放得稳。默默坐亡机。电流柄拂。云入田衣。位分偏正兮。道出离微</p>
<p>骨气能朴。精神愈憨。闲身无所系。冷眼莫相瞒。远霁摩秋兮。天河斗转。清霜结夜兮。月窟蟾寒</p>
<p>双奋拳空。一担肩重。材本不堪。心元无用。莺院华香。蜂房蜜冻。喝时耳朵三日聋。扭处鼻头连岁痛</p>
<p>口方鼻直。眉棱眼深。未填沟壑。还碍丛林。万象无得剩法。三世不见间心。字雁没而寒烟淡淡。华鳞潜而秋水沉沉</p>
<p>只个家风。穷而却通。于其间内绍外绍。在里许转功借功。至游而默。妙用而冲。气温温而春活。心湛湛而秋空。相随来也兮。头头契同</p>
<p>发长带雪。骨瘦横山。身心冷淡。云月高间。三条蔑束兮。道情自槁。五叶华开兮。春信那悭</p>
<p>曲木床头。心空默游。沙寒黄苇雪。风细白苹秋。静可久兮。山瘠树老。动无羁兮。云行水流</p>
<p>双眉低垂。两目清冷。着于万象森罗。更没一丝缺剩。秋霜鹤老梦寒。霁月夜摩松顶</p>
<p>虚空借得作身。万象相随为伴。纵横人道十成。点捡谁知一半。看看。青山峥嵘。白云零乱。里许牧童归未归。铁牛一掣金绳断</p>
<p>秋生木老。水退沙隆。眉骨阴晴轻重。鼻筒子丑疏通。身心霁月。踪迹流蓬。默坐胡床兮。不欲说黑道白。闲倚柱杖兮。谁能画西指东</p>
<p>发将雪白。面作茶黄。触动眼三角。忘言口四方。明月松头鹤梦。香风莲底龟藏。净极发光光自照。虚空鸟印不成章</p>
<p>恬然正观。山空水寒。河汉横而斗润。云雾敛而秋宽。如仇学子兮。怒眼三角。无位真人兮。赤肉一团</p>
<p>老觉雪入鬓。净若秋摩心。寒枯坐曲木。缄默饱丛林。气韵寥寥兮。风清山瘠。性灵湛湛兮月落潭深</p>
<p>太虚之心。万象之身。濯濯水中月。英英华上春。而今到处相逢也。眼里无筋一世贫</p>
<p>渊默之得。不可文墨。流应之功。不可形容。秋入野水。月行霁空。影像名字。且唤天童</p>
<p>风日面皮。秋山眉目。闲情肖水云。野性从麋鹿。憝憝少室九年。草草曹溪一宿。穷根彻源。出髓敲骨。明回老兔宫。冷下苍龙窟。诸人名邈兮摇手未然。万象森罗兮点头具足</p>
<p>伎俩俱无。身心淡如。霁月自分照。间云从卷舒。匹上不足。匹下有余。少室谩传衣钵。曹溪不识文书</p>
<p>一色功回。雷云冻开。万机俱罢。风月转夜。空空谷有神。欣欣木有春。而今何处不分身</p>
<p>说时不借口。用处不依身。天寒绝飞鸟。潭净无游鳞。点活眼着精神。野草闲华自在春</p>
<p>雨霁云收。山寒水秋。心目自照。言象俱休。满十方而智应。廓三世以神游。虚空那碍东西壁。明月解随南北舟</p>
<p>面孔风埃。身心冷灰。鲸饮海干。而珊瑚露。龟藏泥暖。而芙蓉开。向去却来其间。变态也掣电轰雷</p>
<p>忒杀觉老。寒而且槁。古岩春迟。澄潭秋早。心无象也。月影未回。物不争也。风吹便倒</p>
<p>只者赤肉一块。说甚清奇古怪。平生懒似牛头。度世憨如布袋。不空而空。无在而在。法法唯心。尘尘三昧。问渠是假是真。两彩而今一赛</p>
<p>眉低不愁。眼深非恶。鼻孔累垂。口唇龌龊。月明破夜兮。野水怀秋。霁色摩霜兮。间云投壑。能错落。纵横十字兮。妙提一着</p>
<p>谁能目眴眉扬。每笑手乱脚忙。守鲁祖之简默。得南泉之平常。明心秋月。活物春阳。铸机器也模范大小。据丛林也规矩圆方</p>
<p>画工出脱他。精神较得些。草不萠藏香象。匣无缝吼青蛇。春雷开众蛰。暖律发千华。想是平江人见笑。去年才去又来耶</p>
<p>云树苍苍。泉石凿凿。倚杖坐其间。此心自空廓。秋月濯沧溟。春风在林薄。游鱼下藻玉溪寒。字雁没烟天宇阔</p>
<p>眼空毛芥不立。心空海岳可容。便与打成一片。尚犹笑道疏踪。虚空那挂剑。死水不藏龙。转色转功家法子。芦华明月后相逢</p>
<p>怒眉嗔目。枯肠空腹。面冷莫触。气清可掬。乘仙搓而棹星河。握玉斧而修月毂。真见法以唯心。妙契神于即物</p>
<p>鼻孔修直。眉毛低垂。间来一默。净扫余思。秋水连天摩霁色。春风着木见游丝。撒开掜聚兮只个些儿</p>
<p>头雪老晒。面肉肥些。骨寒穷鬼子。情淡道人家。谤佛谤祖。撒土撒沙。明月犀玩兮晕通其角。迅雷象惊兮文理其牙。未把家风兮草草传耶</p>
<p>气韵能清。眉目似笑。深深入大道之环。默默守群机之要。闹里随缘。虚中分照。用作家之钳锤。与本分之草料。千毳相从兮俱求参饱</p>
<p>胡床小小身。握尘默而神。唤醒旷劫之梦。沥干沧海之津。霁空摩尘。风月重轮。群机活活物中眼。一点英英华上春</p>
<p>觉之微妙。未痕朕兆。彻造化之源。据生杀之要。至虚而独存。当明而隐照。筑筑磕磕兮鼻孔累垂。哆哆和和兮舌头狤獠</p>
<p>眉棱棱眼炯炯。自爱情间。人嫌面冷。片云出岫之心。孤月濯潭之影。绝怜百亿分身。恰满三千化境</p>
<p>赤肉穿多孔。臭骨裹闲皮。已是不着便。更将描画伊。一柄拂聊为伴手。三世佛谁敢称师。鲸怒饮干沧海水。月明烂烂珊瑚枝</p>
<p>器宇潭潭。风骨岩岩。云梦之气吞八九。嵩少之道落二三。守一爻生成之机纽。秉诸祖烹锻之锤钳。掜聚放行也。肖岳蓄而海涵</p>
<p>间兮无寄。用也不痕。月虽能现影。云自不生根。活卓卓诸尘莫混。明历历旷劫长存。相随闹市堆中去。普光三昧发门门</p>
<p>不以律拘。不以禅缚。说法口窄。默游步阔。草木阳春来。池塘明月落。何妨处处相安着</p>
<p>天童比丘。还相识不。白发寒岩雪。青瞳古涧秋。现身不堕类。分影也随流。他日果能窥顶相。晴云似放去山头</p>
<p>白云之身。寒月之心。性灵麋鹿。气韵山林。不堕两头兮。匪明匪暗。全超三际兮。谁古谁今</p>
<p>说也说不破。画也画不成。慷慨鼻气通快。清间眉棱觉轻。静不得像。动不流情。十方三世无安处。历历诸缘头上行</p>
<p>圆颅方衣。静枢活机。天空云淡淡。潭净月依依。十分化事成华木。默默冰壶春信归</p>
<p>握筇之像。对机之身。六根摄一处。三昧起诸尘。蚌肠孕于月明之夜。蛰户开于雷动之春。个般手段兮。分付善应之人</p>
<p>看看静见其端。星河斗湿。月窟蟾寒。体无棱缝。用绝痕瘢。不须喝彩还赢也。已见双双六在盘</p>
<p>春山似肥。春雪才晞。默中有句。用也无机。不来而来兮。非三界之笼络。无住而住兮。是二仪之范围</p>
<p>曲木床稳。刺梨杖横。揽五宗之家法。据万象之主盟。秋半风清。霁空月明。水云模楷兮。无禅可说。丛林规矩兮。不令而行</p>
<p>棱眉眼自深。阔口笑吟吟。峥嵘一片胆。疏豁十方心。默默春回万象。星星雪点孤岑。恁么来也兮。不用相寻</p>
<p>坐曲木床。握乌藤杖。铸佛祖之楷模。活丛林之气象。儞莫来虎口撩须。谁更敢蛇头揩痒</p>
<p>袈裟在肩。柱杖入握。未动六爻。全提一着。分身是处相随。当面不须讳却</p>
<p>笑含口角。喜在眉棱。一默照源底。三乘空葛藤。清白濯秋之月。光明破夜之灯。柱杖有时横膝上。个般面嘴得人憎。动而静。虚而应。专气致柔。湛神如凝。一住天童。十分没兴</p>
<p>庐陵米价百念升。赵州萝卜半千秤。只么郎当住持。洎合殃杀性命。省不省。脑后更将楔钉(噫)</p>
<p>间云卷雨。野水怀秋。一心绝待。六处不收。是个面嘴兮还相识不</p>
<p>胸中事简。面上气和。白头随我老。青眼见人多。一身幸且惭愧。千钵相从奈何。曲木床头坐不语。玉蟾推月过星河</p>
<p>发白星星。心鉴灵灵。随机说法。应物现形。天与之清。地与之宁。野云曳曳兮山月亭亭</p>
<p>家风贫自惭。面孔恶人嫌。点漆之眼有角。截筒之鼻无尖。颠毛寒覆雪。项瘿暗消盐。说妙谈玄兮迟钝口嘴。呵佛骂祖兮诳吓闾阎</p>
<p>禅床默默。无得之得。寒淡赋心。清贫入骨。秋彻鲛人之家。霜摩老兔之窟。万象影中兮自纵自横。百草头上兮随出随没</p>
<p>眼低眉棱。骨寒肩耸。道情间不羁。禅胆老能勇。流水清而月随。青山瘦而云拥。诸缘廓净兮拈却头皮。一句妙圜兮好看鼻孔</p>
<p>且道是何面嘴。刚地无风浪起。默默间自照心。了了倚谁传髓。白鸥暮落烟沙秋。寒卧芦华明月里</p>
<p>是处分身。如谷之神。有应之月无私之春。行将五路开双手。一切门头只个人</p>
<p>虚而通用而冲。默游量外。直照环中。云水一身瘠。家风四壁空。相逢有知己。点指识渠侬</p>
<p>双目寒青。秋水冷冷。半颠衰白。春雪星星。山雾霏霏文豹变。松月娟娟梦鹤醒。妙应方圜兮了无外法。尘缘俯仰兮初不吾经</p>
<p>鹤老松孤。泉寒石臞。镜之对像。谷之答呼。万缘杂错不是有。一点灵明不是无。湛存妙应兮机轮活枢</p>
<p>　　冯宣教(慧忍)写真请赞</p>
<p>山林之姿。水月之像。雷潜九地之中。春在百华之上。随缘半合半开。分付全收全放。渊默家风。纵横伎俩。道超情也。万法齐平。心出碍也。十方通畅</p>
<p>　　薄了固保义写予真请赞</p>
<p>灵灵而真。默默而神。眉毛低盖眼。鼻孔直欺唇。千华上何须问佛。百草头自然有春。一微尘里也来说法。三千界内不碍分身</p>
<p>　　乌墩密印大师仁公真赞</p>
<p>唇口能缄。眉目如笑。应外而冲。虚中而照。全身放下是全身。一点独灵常了了</p>
<p>　　善友陆铨写真请赞</p>
<p>野云情态闲。秋山风骨瘦。真照也默默而灵。湛存也绵绵而寿。圆蒲曲木兮清白传家。老鹤苍松兮岁寒去就</p>
<p>　　赞法云升律师</p>
<p>云容闲而未收。月魄湛而不流。严净身器也依律而住。虚明神宇也唯道而游。凛凛清姿兮颠毛覆雪。寥寥霁色兮心鉴含秋</p>
<p>　　仗锡为长老写真求赞</p>
<p>木老春迟。山寒雪早。潮退珊瑚林。霁空明月晓。守默自如。对缘恰好。得往得来。随起随倒。龙潭觑破天皇。马祖踏着水潦</p>
<p>　　像维那写老病阿师像请赞</p>
<p>芙蓉之枝。丹山之儿。一丝联自信。三昧约谁知。珊瑚寒月堕影。琥珀老松流滋。诸缘豁净兮山空秋壮。万态变通兮华丽春脂</p>
<p>　　下火</p>
<p>为敦上人下火云。</p>
<p>青天白日大年朝。习习柔风在柳条。珍重敦禅归去也。上船渡口看回潮。明了了寂寥寥。万劫千生一念超。坐断十方无向背。底时方见独孤标。其或未然。伏惟尚向</p>
<p>为了尘上座下火云。</p>
<p>了于无了安有尘。尘不自尘安用了。尘既消亡了也空。此时妙合圆常道。大众切莫似止泺困鱼栖芦病鸟。绝廉纤处急回头。尘尘刹刹无边表</p>
<p>为成上座下火云。</p>
<p>禅人宗成。符到奉行。弃舍六和合。还复一精明。如今行主归何处。冷落渠家傀儡棚。正恁么时。且道。成上座落在什么处。还相委悉么。梦鹤不惊明月冷。卧龙长畏碧潭清</p>
<p>为了知上座下火云。</p>
<p>灵灵不昧。了了常知。祖师印可彼当机。今日了知端的否。莫嫌烧却路行衣</p>
<p>为三僧下火云。</p>
<p>即生死中无生死。拈却面前案山子。无生死中示生死。家家门前火把子。火把子。本如是未如是。德权祖观慧珍。今日不须回避</p>
<p>为道智上座下火云。</p>
<p>与么去也。古人道智不到处。切忌道着。觉上座不识好恶。向者僧无生路头指注去也。有生有灭属因缘。泣尽寒枝蜕壳蝉。转身一路还知否。出草金蛇角指天</p>
<p>为二僧下火云。</p>
<p>义昉与祖濡。今日偶同途。去如残月下层岭。来似白云生太虚。羊角从来不是有。兔角从来不是无。尘境消亡空劫事。木人手执夜明符</p>
<p>为二僧下火云。</p>
<p>宗璟义哲六门迹绝。旧路重行底时节。猿哀枫树霜。鹤梦芦华雪。一棹清风归去来。铁船满载沧溟月</p>
<p>为二僧下火云。</p>
<p>宗因上座。庆缉禅师。生也同门受业。死也一路荼毗。生死因缘似有期。天水寒清成一色。合同船棹碧琉璃。诸仁者。正恁么时。合作么生委悉。鹤鹭并头踏雪睡。月明惊起两迟疑</p>
<p>为二僧下火云。</p>
<p>道弁与文俊。如今谢世缘。不得云堂共除夜。相将何处作新年。去时欲识正偏路。回日重论平实禅。岁尽年穷一句子。东村王老夜烧钱</p>
<p>义上座太忙生。时节相催即便行。本地生来元有种。旧山归去可无程。性火真空性空火。洞然全体是光明</p>
<p>禅人凤翱。数尽难逃六处浑无影迹。十方不立秋毫。好看前路崎岖处。难似天台过石桥。正恁么时如何。泥牛踏破澄潭月。头角峥嵘鼻孔高</p>
<p>守和化去欲荼毗。政是人间禁火时。不肯湖山作寒食。未知何处着生衣。只如此阴已谢彼阴未成。一着落在什么处。稳驾泥牛耕大海。倒骑铁马上须弥</p>
<p>江云冉冉草离离。华落春残客去时。古渡舟横人不见。是须记取却来期。凝上座知不知。水沉沉泥牛稳卧。烟幂幂玉凤来仪。攂鼓转船天欲晓。片帆高挂顺风吹</p>
<p>潜山山下石牛儿。拣择俱亡步坦夷。头角低回来处路。洞门窈窕白云飞。与么行履。犹是元俊直岁向去底事。且道。转身一路。又作么生。空劫无安处。优昙火里开</p>
<p>灭而非灭生而不生。髑髅眉底葡萄英。木人招手春风暖。石女摇头夜气清。诸仁者。未有长行而不住。未有长住而不行。性火真空性空火。通身一段净光明。正恁么时。便恁么去</p>
<p>明月圆时岐路。曾来着弊脱珍。白云断处家山。却去幕天席地。七十年一场梦寐。一千僧此地因缘。好恶莫询今日事。死生争奈那人何</p>
<p>是生是死不道不道。个事浑仑无孔窍。念尽脱钩鱼。情起投罗鸟。喜上座了不了。莫问是非都一扫。到家就父却回头。冷月依俙烟树钞</p>
<p>三界从想有。百年成梦游。忽尔贼风吹劫火。翻然大海灭浮沤。高上座赋归休。透脱六处。撒开两头。云山有路平如[石*氏]。月户无人冷似秋</p>
<p>四大分离六门空寂。真实底人不出不入。分明火后一茎茆。切忌相逢不相识</p>
<p>菩提棹般若舟。死生海里任横流。既以风前得妙。何妨闹里刺头。有手段要去便去。随高低作马作牛。不见道时中解衔一茎草。当处亲近有来由。其或未然。临崖看虎眼。特地一场愁</p>
<p>风骨不露水泄不通。衲僧行履妙无踪。门掩三秋兮人归何处。天无四壁兮月上中峰</p>
<p>眼光落谷气消。六窗不见猕猴跳。空索索寂寥寥。破屋从他野火烧。归去客笑头摇。苍鹰掣断紫丝绦。正恁么时如何行履。良久云。坐断两头。古渡风恬。船到岸细行一步。清秋月冷鹤移巢</p>
<p>生而不生灭而不灭。归去来兮红炉片雪</p>
<p>大众四蛇箧坏。六贼家破。空空空处露裸裸。只将者个参一生。还以一生参者个。只者个是什么。良久云。通身慧焰放光明。性火真空性空火</p>
<p>蛇退皮蝉蜕壳。一点灵光何缚脱。祖随上座衲僧家。黑白未分提一着。春风吹梦归故乡。大道无尘稳下脚。今夜寥寥松月寒。旧巢不见千年鹤</p>
<p>生也不道死也不道。深固幽远无人能到。今日为了宗上座。指出五路头。放开一线道。正来偏去兮兔浴星河。出离入微兮猿啼月峤</p>
<p>死活路岐非异道。虚而灵兮空而妙。赵州曾问卖油翁。不许夜行投晓到。诸禅德。若向者里会得。先天地生而不为早。后天地生而不为老。识取天台把帚人。寒岩有雪无人扫</p>
<p>无位真人出面门。神通游戏日纷纷。如今放下[钁-(目*目)+賏]头去。大地山河无处存。大众且道。从什么处去。须知云外千峰顶。别有灵松带露寒</p>
<p>为育王聪和尚起龛云。</p>
<p>收爽气吞秋。老骥放出厩。苍鹰掣断韝。妙存群象外。机转一丝头。向去西风能堕叶。却来明月解随流</p>
<p>入塔师举骨云。</p>
<p>悠悠身世梦回休。一穴山根痊骨头。有力负趋今始觉。定知夜壑不藏舟。归去来兮记得路不。叶落归根天地秋。劫外清虚兮自然神照。壶中宽廓兮不碍仙游。正恁么时。当恁么去</p>
<p>入塔云。</p>
<p>人间梦破那边游。妙净真明月魄秋。理智如如分化迹。正偏历历转机头。蛰龙须要吟枯木。活眼何妨照髑髅。记取行行通变路。青山黯黯白云浮</p>
<p>入塔云。</p>
<p>缘集成身。蕴坏成尘。长生路上往来人。而今撒手还家也。霁色含秋月一轮</p>
<p>入塔云。</p>
<p>智入环中合本真。秋霜摩月净无尘。十分清白传家事。一点灵明旧主人。剪断情缘三际梦。沥干识浪四溟津。是须莫坐他床榻。万化枢机妙转轮</p>
<p>入塔云。</p>
<p>形质烧残唯有骨。骨头撒却元无物。一段灵光不覆藏。天上天下皆充塞。菩提变通之场。涅槃启处之窟。随阳雁回兮白云外来。破梦鹤飞兮青天里没</p>
<p>入塔云。</p>
<p>骨灰散却断因缘。松静风恬月正圆。去去去时须记取。壶中别是一家天。底时节须转旋。退时是正进时偏。湛明清净毗卢佛。不怕尘泥厮辊缠。惺惺着恁么去</p>
<p>入塔云。</p>
<p>幻灭非无。圆觉非有。虚而长灵者谁。死而不亡曰寿。严风摩洗天容清。寒木摇落山骨秀。虚明田地归去来。半夜长空月如昼</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>