<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第五</p>
<p>　　天童觉和尚小参语录序</p>
<p>天童老人。蚤以英妙发闻汉东。道法寖盛于江淮。大被于吴越。经行所暨都邑为倾。一时名胜之流。争趋之。如不及也。建炎末。应缘补处太白之麓。海隅斗绝。结屋安禅。会学去来常以千数。师方导众以寂。兀如拈株。而屦满户外。不容终默。故当正座举扬。或随叩而酬以法要。或因理而毕其绪言。门人蹑音辄为纪录。岁月未几。溢于简编。惟悟本正脉。粗续而仅存。大阳本宗。几[倖-干+貝]而复起。阅世三四。至是绍隆。迅雷当空。震彻九地。句萌甲拆。自然生荣。而彼元气洪造。初岂有意哉。方来学徒。读此书而知谷之应声。会此旨而同水之传器。始信。佛及众生。皆承恩力。岂虚语也哉绍兴丁巳岁除日参学凭温舒序</p>
<p>　　明州天童山觉和尚小参</p>
<p>　　　　侍者中翼昙像编</p>
<p>小参僧问。灵云悟桃花意旨如何。师云。眼力不到处。灵云却合头。僧云。正是青天白日。师云。灵云见处作么生。僧云。一见桃花未免眼中着屑。师云。上座眼里还有筋也无。僧云。而今不打这鼓笛。师云。瞎驴趁大队。僧云。只如玄沙。为甚却道。谛当甚谛当。敢保老兄未彻。师云。个是衲僧回互底时节。僧云。也是腊月扇子。师乃云。灵云见桃花悟道。尽道即物契神。托事显理。是甚么说话。到这里。拈却一切眼。放下一切身。通身恁么来。彻底恁么见。方与自己心通。万象体合。是他道。三十年来寻剑客。几回叶落又抽枝。自从一见桃花后。直至如今更不疑。诸兄弟。是渠三十年恁么做尔。若今日肯休肯歇。肯放肯舍。常教豁豁地。第一莫将来。将来不相似。便能骑声跨色。超见越闻。一切处自在。一切处透脱。一切处应现。一切处圆成。何处更有一丝毫隔碍来。所以修习空花万行。宴坐水月道场。降伏镜里魔军。成就梦中佛果。若是恁么时节。岂不是脱然。向如幻三昧中。恰恰相应去。不只是眼见色恁么。耳闻声恁么。乃至根根尘尘。大大小小。皆悉恁么。岂不见石头和尚。道门门一切境。回互不回互。回而更相涉。不尔依位住。若向这里。透脱根尘。洞明法界。彼即是此。此即是彼。更无往来相。个是回互底时节。只如不尔依位住。又且如何。长者长短者短。高者高下者下。所以道。春色无高下。花枝自短长。玄沙为甚么。道谛当甚谛当。敢保老兄未彻。个是影草探竿。且道。毕竟如何。无心道者能如此。未得无心也大难</p>
<p>小参僧问。如何是和尚亲切为人底句。师云。文彩未痕。初消息难传际。僧云。可谓虚明自照。不劳心力。师云。卓卓不倚物。灵灵那涉缘。僧云。莫便是十成底时节也无。师云。透过那边看。方有出身路。僧云。揭开金锁里头看。隐隐风光元自异。师云。不是那边事。僧云。如何是那边事。师云。琉璃殿上行。扑倒须粉碎</p>
<p>师乃云。诸兄弟。若是此一段事。且须分晓始得。汝若分晓去。便能超毗卢越释迦。作净妙法身。出金刚眼孔。儞但歇去。歇得尽时。灵然不昧。更须退步就己。方能彻底相应。个时若有独在之照。犹带功在。岂不见道。子归就父。为什么父全不顾。理合如斯。父子之恩何在。始成父子之恩。如何是父子之恩。刀斧斫不开。又云。诞生王子。是须有父。才转身时。即不见有。那时唤作妙尽冥符。若是卓卓地体得。向个里移一步。如珠发光。光还自照。却有个绍底道理。又须回头窥本位顾位。却回头便能阔步过今时。天明不觉晓。分照不落影。垂应不涉缘。着得个身。向闹浩浩中。洒然不被物杂。所以道。即此见闻非见闻。更无声色可呈君。个中若了全无事。体用何妨分不分。诸兄弟参禅汉。敲骨打髓。是恁么地做。有一般汉便道。未话已前。已是道了。汝不见道。语带玄而无路。舌头谈而不谈。截断天下人舌头即不无。争教无舌人解语。又不见僧问古德云。如何是和尚本来心。古德云。犀因玩月纹生角。象被雷惊花入牙。若是体得明白了。便乃跨万法头上。不为万法碍。到恁么时。不立语言。不拘影像。所以道。诸佛不出世。四十九年说。祖师不西来。少林有妙诀。诸佛既不出世。为什么四十九年说。祖师既不西来。为什么少林有妙诀。须信道。是法住法位。世间相常住。这里不移一丝。不动一点。那时一句子。掷地作金声。便知道正中偏。一轮皎洁正当天。若恁么辨得出。在语也妙。在默也妙。说时常默。默时常说。便能超四空出三界。个是透脱汉做底。且道。如何履践得恁么去。翡翠踏翻荷叶雨。鹭鸶冲破竹林烟</p>
<p>小参僧问。芦花雪月。那时一色还迷。野水秋空。个处大功犹在。如何得色转功忘去。师云。往来如得路。两处不相妨。僧云。玉轮机转笑呵呵。直下相逢不相识。师云。又堕大功去也。僧云。那边不守空王殿。争肯耘田向日轮。师云。早恁么却较些子。僧云。只如得处恰好时如何。师云。密密处难言。细细中莫动。僧云。唤得回来。通途无碍处。又作么生。师云。是处相逢不隔越。千手千眼观世音。师乃云。是我自家底。是儞诸人底。是三世诸佛底。是六代祖师底。各各分上。六六三十六。这里生心即乖。动念即错。若有个汉。四棱着地掀斡不动。也较些子。便能向今时卓卓地。了无一法着彼。了无一法着我。自在人间。无往来相。彼具足是我。我具足是彼。法法住自位。所以道。性自平等。无平等者。若是恁么去也。是一个了事衲僧。更须退步。更须就己。便知道四大性自复。如子得其母。这里不着一点。不挂一丝。拈转谷漏子。与虚空合。合底是什么。若无合者。争辨虚空。若有合者。却成两个。那时明历历地要眼。净裸裸地要身。拨转机轮。便能向今时作用。若识得本来头。一切心皆是个心。一切法皆是个法。坦然平等。恰恰具足。便知道。果满菩提圆。花开世界起。若恁么十成时。好个禅和子。而今人却道。曹洞禅没许多言语。默默地便是。我也道。儞于个时莽卤。我也知。儞向其间卜度。殊不知虚而灵。空而妙。岂不见。僧问石门。如何是和尚家风。门云。物外独骑千里象。万年松下击金钟。是恁么行得到。恁么透得彻。不向死水里浸却。又不见。僧问梁山。莫便是和尚安身立命处也无。山云。死水不藏龙。如何是活水里龙。山云。碧潭不吐雾。儞若识得。死底便是个活汉。儞若识得。活底便是个死汉。须是向静悄悄处惺惺。闹浩浩中历历。便知死中常活。不被空碍。活中常死。不被物碍。有不是有。无不是无。芭蕉和尚道。儞有柱杖子。我与儞柱杖子。儞无柱杖子。我夺儞柱杖子。所以六祖云。心地含诸种。普雨悉皆萌。既悟花情已。菩提果自成。方知。当处出生。随处灭尽珍重</p>
<p>小参僧问。马祖升堂。百丈卷席。意旨如何。师云。也知鼻头犹痛在。僧云。虽然父子相知。也是弄巧成拙。师云。儞还知痛处也未。僧作卷席势。师云。三汲浪高鱼化龙。痴人犹戽夜塘水。僧云。只如马祖一喝。百丈三日耳聋。又作么生。师云。声在耳处。耳在声中。僧云。可谓是根尘脱落。消息平沈去也。师云。切莫强针锥。僧礼拜。师乃云。马祖与百丈行次。闻野鸭子声。祖云。是什么。丈云。野鸭子。祖云。什么处去也。丈云。飞过去也。祖扭百丈鼻头。丈作痛声。祖云。何曾飞去。丈脱然有省。次日祖升堂。丈卷席。儞看他相见底时节。在什么处。如今有般汉。杜杜撰撰便道。儞才升堂。我便卷席。有甚么用处。直是千里万里。百丈后来再参马祖。被祖一喝。三日耳聋。只如马祖一喝。还分外着得事么。还分外有做道理处么。若也个时承当。不下草草地。又是业识流注。若是坐得断干得开。一丝一糁立不得。唤甚么作再参马祖。其间毫发不容。若分外着得些子。不唤作三日耳聋。不见雪窦道。大冶精金。应无变色。而今有般汉。体不到。见不彻。使钩。使锥。作道作理。埋没自己。带累先宗。若是洗不净洁。脱不了当。又向这里添一重去也。唤作泥里洗土块。后来黄檗问道。从上宗乘。如何指示。百丈良久。檗云。不可教后人断绝去也。丈云。将谓汝是个人。古人也有恁么时节。虽离语言。而语言具足。虽出音响。而音响分明。为甚么百丈却道。我将为汝是个人。有底道。默处是。岂不见外道问佛。不问有言。不问无言。世尊良久。外道赞叹大慈大悲。开我迷云。令我得入。阿难问云。外道有何所证。便道。令我得入。世尊云。如世良马见鞭影而行。又不见。肃宗帝问忠国师。百年后所须何物。国师云。为老僧作个无缝塔。帝云。请师塔样。国师良久云。会么。帝云不会。国师云。吾有付法弟子耽源。却谙此事。请召问之。帝问耽源。源云。湘之南潭之北。中有黄金充一国。无影树下合同船。琉璃殿上无知识。此是诸佛诸祖授手底时节。便知道。默时一字一点无欠少。说时一言一句没分外。语默不到处。古今无尽时。作么生行履。偏正不曾离本位。无生那涉语因缘</p>
<p>小参僧问记得。僧问云居。僧家毕竟如何。居云。居山好。未审。此意如何。师云。居山好。僧云。只如未到底人。四边无路时。如何措足。师云。且在山下坐。僧云。忽被他寻得一条活路子。又作么生。师云。曾过得飞猿岭也未。僧云。一步又一步。白云深更深。师云。又是葛藤漫脚下。僧云。只如飞猿岭。毕竟高多少。师云。须是本乡人。行过来始得。僧云。过了也。师云。犹是脚跟不点地。师乃云。十成稳密汉做处。要且无棱缝绝芒角。方能圆陀陀地。一切处收摄不得。便能一切处辊得行。有时要道。便道恰恰相应。所以僧问云居。僧家毕竟如何。居云居山好。有底道。山是不变之体。青青黯黯处去。有甚么交涉。有底道。白云一重又一重。个是里许时节。有甚么交涉。若会得者。居山好。有甚么不得处。应机而对。随问而酬。岂不是恰恰相应底。儞若作承当。作担荷。作佛作法。便见不相应。是他平常恁么用。若是真实衲僧。点头相许。若不恁么。又成千重万重去也。古人道。一言尽十方。丝毫未举扬。个是恁么言。便知道。山是山水是水。人是人法是法。世界尔尘尘尔。法法尔念念尔。这里增减一丝头不得。若有一毫道理。又是七花八裂去也。岂不见道。居一切时。不起妄念。于诸妄心。亦不息灭。住妄想境。不加了知。于无了知。不辨真实。正恁么时。如何行履。一种平怀。泯然自尽</p>
<p>小参僧问。廓而无际。不立一尘。湛而独存。十方普应。正恁么时如何。师云。也无十方可应。僧云。如空合空。似水归水。师云。是即便是。似个甚么。僧云。也要分明指注则个。师云。儞试向分明处指注看。僧云。夜月有辉含古渡。白云无雨裹秋山。师云。正位其间转侧。偏位里许归来。僧云。不涉往来底。是什么人。师云。夜明帘外主。僧云。白云覆青山。青山顶不露。师云。犹偏正边事。僧云。不落偏正时如何。师云落。僧礼拜</p>
<p>师乃云。本无如许多事。做来做去。便有如许多事。如今却从许多事中。减来减去。要到无许多事处。只尔寻常起灭者是生死。起灭若尽。即是本来清净底。无可指注。无可比拟。寒山子道。吾心似秋月。碧潭澄皎洁。直得皎皎地如秋月。尚恐不是。又道。无物堪比伦。教我如何说。既是无物。又作么生说。所以道。不可亦不可。此语亦不受。谓之迥绝无寄。一切处寄不得。个是遍底心。安向什么处。净裸裸赤洒洒。丝毫立不得。只如适来上座子问。湛而独存。十方普应。向他道也无十方可应。那时还有应底道理么。混混地唤作大块。若是分晓汉。直是玲玲珑珑。不分晓汉。便见碌碌蔌蔌。要须如珠发光光还自照。然虽是第二头事。却须在第二头辨。若有纤毫扰动。个时便随业流转。歇得尽处。无可歇者。即是菩提。胜净明心。不从人得。永嘉大师道。取不得舍不得。不可得中只么得。岂不是八字打开。两手分付珍重</p>
<p>小参僧问记得。僧问韶山。是非不到处。还有句也无。山云。一片孤云不露丑。意旨如何。师云。里许有些子难为说向人。僧云。说着后如何。师云。头角生也。僧云。若然者丑拙露去。师云。异类中来分化事。何妨影里却相逢。僧云。手把过头杖。逢春点异花。师云。还真个也无。僧云。直得头头是物物渠。师云。十年归不得。忘却来时路。僧云。为什么却如此。师云。直须忘却始得。师乃云。参禅一段事。其实要脱生死。若脱生死不得。唤什么作禅。且道。作么生生。作么生死。作么生脱。若一念迷本随情。牵在一切处。纷纷纭纭胶胶扰扰。既从不自由处生。还从不自由处死。若是分晓汉。本无所从来。明白恁么用。便于一切时一切处。脱彻无依。万象中出一头地。恁时不带四大五蕴来。方有出身路子。腊月三十日。依旧恁么去。所谓来无所从。去无所至。个时净无夤缘。廓无处所。三际断六门空。所以道。恢恢焉。晃晃焉。迥出思议之表也。思不到。议不及。心念才萌。便成流注。若是一切心念尽。也无天堂到儞。也无地狱到儞。十方虚空。纯净无垢。廓然明白。惺惺恁么来。是诸佛菩萨生处。痴爱投种。是众生生处。其间善恶兼带。便成善道恶道。若或善恶如浮云。起灭俱无处。这里生佛立不得。六祖和尚道。不思善不思恶。正当恁么时。还我明上座父母未生时本来面目。诸兄弟。未休休去。未歇歇去。儞若歇得尽。休得稳。千圣不可携。不可携处。是儞自己。不要作道理咬言句。胡棒乱喝。尽是业识流转。更若取他处分。受他指注。又是依草附木。直须无师智自然智。见性不留佛。大悟不存师。方有些子衲僧气息。且道。作么生行履。得断生死超凡圣去。无影树下合同船。琉璃殿上无知识</p>
<p>小参僧问。严阳尊者问赵州。一物不将来时如何。州云放下着。此意如何。师云。满头堆拶来。通身洗净去。僧云。拈却根尘一切空。廓然遍彻周沙界。师云。也无遍底道理。僧云。争柰谷答响而常虚。珠发光而自照。师云。犹是应底时节。僧云。如何得恰好相应去。师云。剑去久矣。子方刻舟。僧问。如何是夺人不夺境。师云。藏尽自己身。遍界俱影现。僧云。如何是夺境不夺人。师云。廓然扫尽无丝发。处处分身遍大千。僧云。如何是人境俱不夺。师云。昨日二十九。今朝三十日。僧云。如何是人境两俱夺。师云。坐却舌头。僧礼拜。师乃云。兄弟有底道。三十年二十年三年五年。在丛林中恁么做。也道我参禅学道。若不曾到底。有甚么用处。儞但只管放。教心地下一切皆空。一切皆尽。个是本来时节。所以道。一切皆从心地生。除去一切生底。还是本来心地。者个心地平等普遍。普遍无有不在。无有不满。既心地上生相。尽十方三世。无有一毫自外而来。俱从个里发现。便知道万法是心光。诸缘唯性晓。本无迷悟人。只要今日了。心无形影。对缘即照。所以假虚空。为森罗万象之体。假森罗万象为虚空之用。一切诸法。皆是心地上妄想缘影。譬如湛水因风成波。唯风灭故动相随灭。非是水灭。尔心地上。存许多善恶等相。便是水上波浪。风休波灭。不是水灭。善恶相尽。不是心灭。本来一段事空不得。若是坐禅底人。风尘草动。自看得出。不可道是说经说论。此是马鸣祖师恁么道。分晓直是分晓。诸人若到恁么时节。自然恰恰好好。古人道。百尺竿头坐底人。虽然得入未为真。百尺竿头。须进步十方世界现全身。此是全身应现。有时夺人不夺境。枞枞地在一切法上。观世音菩萨。将钱买糊饼。放下手却是漫头。那里得一切闲声色来。有时夺境不夺人。百草头上识得。闹市门头荐取。栏街截巷憨皮袋。一切处筑着磕着。有时人境俱不夺。平平坦坦。法法见成。人平不语。水平不流。东方来者东方座。所以严阳尊者问赵州。一物不将来时如何。州云。放下着。尊者云。一物既不将来。放下个甚么。州云。恁么即担取去。岂不是恁么时节。有时人境两俱夺。消息尽棱角没。透顶透底。如珠发光。光还自照。是恁么周旋。方是个衲僧。若不恁么。十二时中。向甚么处去来珍重</p>
<p>小参僧问。如何是针线贯通底时节。师云。细细行将去。密密其中来。僧云。堪嗟去日颜如玉。却叹回时鬓似霜。师云。撒开两头。中间作么生辨。僧云。家丑不可外扬。师云。出格一句又如何道。僧云。到者里脱身一色。不守同风。师云。一亘坐杀。僧云记得。僧问云居。全无学处。如何立身。居云。无立身处。僧云。佛事何劳。居云。不同兴化。未审。此意如何。师云。恰似上人适来恁么去。僧云。直是有口。难为说。师云。不同兴化。僧礼拜。僧问记得。云岩问道吾。大悲菩萨。用许多手眼作么。吾云。如人夜间背手摸枕子。未审。此意如何。师云。无心能作用。作用自无心。僧云。恁么则玲珑八面。八面玲珑。师云。应处不将来。通身能变态。僧云。为甚么道。吾却云道即太杀道。只道得八成。师云。分个遍身与通身底时节。僧云。只如遍身通身。相去多少。师云。只隔一丝头。便成千万里。僧云。推得一丝头时如何。师云。恰与那时合。师乃云。僧问云居。全无学处如何立身。居云。无立身处。僧云。佛事何劳。居云。不同兴化。到者里。着一点子不得。是须彻底及尽去。无尔作道理辨白处。无尔依俙仿佛处。如悬崖撒手。直下放得尽。始与云居做处合。只为个时不同兴化。又云岩问道吾。大悲菩萨。用许多手眼作么。吾云。如人夜间背手摸枕子。个时具许多手。具许多眼。更不作前后。更不作思惟。正恁么能应底是甚么。岂不见道。在眼曰见。在耳曰闻。在鼻嗅香。在舌谈论。在手执捉。在足运奔。识得谓之佛性。不识谓之精魂。尔若作道理作安排。便是业识流注。所以长沙和尚道。学道之人不悟真。只为从前认识神。无量劫来生死本。痴人唤作本来人。是须彻底回来方解恁么变弄。尔若认声色认执捉。认咸淡总不是也。但放尽识神。便与么应。如镜照像。如谷答响相似。是以释迦老子。分千百亿身。大悲菩萨。具千手眼。男子身中入正定。女子身中从定起。一尘入正受。诸尘三昧起。且道。正恁么时如何。展翅奔腾六合云。搏风鼓荡四溟水</p>
<p>小参僧问。上无攀仰。下绝已躬时如何。师云。普天匝地。僧云。处处相逢去也。师云。尔甚么处撞着来。僧云。万象之中。全身独露。师云。且道。拨万象不拨万象。僧云。两头俱划断。里许自通同。师云。直和里头。也须推倒。僧云。争奈普天匝地。师云。须是天童始得。僧云。恰恰与和尚鼻头相拄。师云。只个恰恰也不消得。僧云。空却万象去也。师云。空它作么。僧云。毕竟如何。师云。天童今日直难分疏。僧云。骑牛步行。把锄空手。师云。是恁么却较些子。师乃云。真实到处。廓落无依。更唤甚么。作十方壁落。更唤甚么。作三世机缘。一尘不受。法法同体。人人同心。只个自受用身。十方无不周遍。既知周遍尽。法法头上。佛佛心中。具足本体。更有甚么事来。只者一尘。也是尔本体。也是尔本心。也是尔本相。也是尔本智。所以道。若色清净。若一切智智清净。若般若波罗蜜多清净。无二无二分。无别无断故。诸兄弟。是须恁么。尔还曾空得心缘来么。还曾空得身相来么。尔若空得尽。不只是空。那时灵灵历历地。虚中明白。若恁么时不是空。了底时节。底也如是。表亦如是。在尘也如是。在法也如是。无有诸佛不如是。无有众生不如是。众生也具足如是。诸佛也具足如是。众生放得落。诸佛提得起。是以诸佛与众生。同身共命。只个一念元同法界。所以道。上无攀仰。下绝已躬。直是磊磊落落。浩浩荡荡。正恁么时。作么生体悉。言语道断。非去来今珍重</p>
<p>小参僧问。赵州云。至道无难。唯嫌拣择。才有语言。是拣择。是明白。老僧不在明白里。是汝还护惜也无。赵州既不在明白里。向甚么处去也。师云。寻常无孔窍。个处绝光芒。僧云。恁么则处处踏着赵州鼻孔。师云。又是特地来。隔越三千里。僧云。赵州意作么生。师云。无棱缝汉方知。僧云。时有僧出云。和尚既不在明白里。护惜个甚么。州云。我亦不知。此僧虽解恁么问。大似韩[狂-王+盧]趁块。师云。今日又添一个。僧云。学人当时若作者僧。但只拈起坐具云。某甲寻常不敢触误和尚。师云。又是上门上户。僧云。者僧又道。和尚既不知。为甚么却道。不在明白里。州云。问事即得。礼拜了退。赵州钉嘴铁舌。为甚么却懡[怡-台+羅]而休。师云。我也分疏不下。僧云。到这里还有分疏处也无。师云。莫道天童无分疏。洎乎赵州也被靠倒。僧云。将谓胡须赤。更有赤须胡。师云。只这一句却较些子。僧云。只如和尚与赵州相去几何。师云。天童却是隰州人。僧云。葵花向日柳絮随风。师云。平常无事好。特地作誵讹师乃云。衲僧做得到。放得稳自然。步步踏着。无虚弃底工夫。句句道着。无虚弃底音韵。所以赵州道。至道无难。唯嫌拣择。才有语言。是拣择是明白。老僧不在明白里。是汝还护惜也无。若是至道无难。唯嫌拣择。直是没一丝毫。特地底时节。莫落明白。一切放得落。有甚么如许多事。所以衲僧家。才有佛法禅道。便好吃痛棒。者僧道和尚既不在明白里。护惜个甚么。州云。我亦不知。尔看。它答话元来着个知底道理不得。者僧又道和尚既不知为甚么道不在明白里。州云。问事即得。礼拜了退。赵州到极则处便能推过。这老汉。寻常直然。无棱缝绝芒角。到此几被者僧拶得上壁。似乎有棱缝有芒角。后来雪窦颂道。</p>
<p>至道无难。言端语端。一有多种。二无两般。天际日上月下。槛前山深水寒。髑髅识尽喜何立。枯木龙吟消未干。难难。拣择明白君自看。</p>
<p>它道难难。拣择明白君自看。这里脱拣择脱明白。要与赵州合去。兄弟既透过拣择。便道天际日上月下。槛前山深水寒。既透过明白。便道。髑髅识尽喜何立。枯木龙吟消未干。这两句。却是洞下透明白时节。赵州做处。直是摸棱。所以僧问香严。如何是道。枯木里龙吟。如何是道中人。髑髅里眼睛。后来僧问石霜。枯木里龙吟意旨如何。霜云。犹带喜在。髑髅里眼睛意旨如何。霜云。犹带识在。兄弟尔去体看。放教歇去及得尽去。消息绝去。透得彻去。所以道。转一色功后看。自然便能向一切时中。分分晓晓。绝渗漏。透声色。无处所。没踪迹。便知道。兼中至也彻底恁么至。兼中到也彻底恁么到。只在其间。出没俱尽。若是其间人。知天童今夜大杀漏逗。咬牙啮齿。杀佛杀祖去也。性燥汉。真实识得者。决定无本据。者边也无本据。那边也无本据。不分晓汉。于一切言说。又添一重去也。诸人分上合作么生。若是通方底人。其间自有做处珍重</p>
<p>小参僧问。卷帘目对千峰秀。掩室时闻百鸟声。正恁么时。还有佛法也无。师云。透过声色了无依。一切法中常自在。僧云。山河及大地。全露法王身。师云。正恁么时。作么生承当担荷。僧云。岂不见道。森罗万像。古佛家风。师云。是须子细始得。僧云。古人道。是见非见。见非是见。目前灯笼露柱。作么生说个非见。师云。根尘了不倚。的的自相通。僧云。头头尔法法尔。师云。尔作么生得恁么去。僧云。事事不将来。般般得受用。师云。也须脚跟点地始得。师乃云。清净无相。妙明绝缘。个一片田地子。古今移不得。一切法生也。自是诸法生。了不干它事。一切法灭也。自是诸法灭。了不干它事。从本以来底。元不曾借借。廓大周遍。无所不至。正恁么时。还有畔岸也无。若有畔岸。即于尔本心。自作界至去也。正无畔岸时。全与虚空合却。灵然不是空。透顶透底去。中间无一尘。若恁么也。混融不隔越。个是诸佛诸佛出生处。个是山河大地建立处。有情也恁么地出生。无情也恁么地建立。所以道。情与无情共一体。处处皆同真法界。到恁么时。山是个时山。水是个时水。森罗万像。与尔地水火风。皆是个时建立。乃至长短大小方圜等相。更无有异。才起分别心。便成差别相。尔心无分别。平等与平等。更无平等者。彻表彻里。尽中尽边。纯是汝本真所见。若心地下。有一点疑盖蔽。内为筋骸所梏。外为山河所眩。困踣于迷途。局促于辕下。若分晓也。便能向个时。出出没没。正当出没微妙处。还体得也无。桡棹不施船底脱。往来终不带浮囊</p>
<p>小参僧问。痕垢尽时光始现。心法双忘性即真。未审。此理如何。师云。廓落了无依。灵明唯自照。僧云。可谓是澄潭月影。古庙香炉。师云。得与么绝消息。僧云。唯复是心从法显。法逐心生。师云。总不恁么。别致一问来。僧云。且待别时。僧问记得。僧问风穴。语默涉离微。如何通不犯。穴云。长忆江南三月里。[鹿*鳥]鸪啼处百花香。未审。者里是甚么所在。师云。超群像出名言。僧云露露。师云。见个甚么便恁么道。僧云。争柰赤心片片。片片赤心。师云。言语道断处。元非过未今。僧云。雪窦道。劈腹剜心。此意如何。师云。要且无尔着意解处。僧云。只如和尚道。和光惹事。刮笃成家。又作么生。师云。怕尔入思惟。断人作伎俩。僧云。还当得者僧问处也无。师云。似则便相似。依俙千万里。僧云。忽若有人问和尚。语默涉离微。如何通不犯。师云。唵阿卢勒继萨婆诃。僧云。信受奉行去也。僧问记得。赵州到云居。居云。老老大大。何不觅个住处。州云。教某甲向甚么处住。居云。山前有个古寺基。州云。和尚何不自住。未审。意旨如何。师云。一切众生俱到此。一切诸佛亦复然。僧云。未审。古寺基。路头在甚么处。师云。清涵鲸海宽。冷射蟾轮窄。僧云。露湿千峰冷。云笼万树寒。师云。更须转劫功。方与那人合。僧云。星移月暗无消息。客散云楼酒碗干。师云。正恁么时如何辨白。僧云。满口冰霜寒彻骨。此中消息与谁。论师云。却较些子。师乃云。心是根法是尘。两种犹如镜上痕。尘垢尽时光始现。心法双忘性即真。到恁么时。一切脱落去始得。正脱落时。彼我俱不着处所。所以道。周遍十方心。不在一切处。个时不是一切心。个时不是一切法。所以遍一切处。僧问风穴。语默涉离微。如何通不犯。穴云。长忆江南三月里。[鹿*鳥]鸪啼处百花香。兄弟增一丝毫头不得。减一丝毫头不得。直是四棱塌地掀干不动。若恁么辨得。岂不是恰恰现前。依俙留情。仿佛立会。便成路布葛藤去也。卒未有净洁分。野狐涎直下呕得尽。有甚么事。兄弟本是如此。但心地下。不立一尘。便知道彼不来。此不去。中不住。若也理会面前事。便失却背后事。若也理会背后事。便失却面前事。如不居背面。更有甚么事。过去心已灭。未来心未至。现在心空寂。便能荡荡地绝痕垢。雪窦又道。劈腹剜心。到者里。更锥劄不得。适来者僧问。语默涉离微。如何通不犯。山僧对它道阿卢勒继萨婆诃。是须恁么始得。若是分晓汉。恰恰道天童十成。若不分晓。是语言是道理。有甚么相应时节。又不见。赵州问投子。大死底人却活时如何。投子云。不许夜行。投明须到。若个时识得。便知道当明中有闇。勿以闇相遇。当闇中有明。勿以明相睹。一切法尽处。个时了了常存。一切法生时。个时空空常寂。须知道死中有活活中死。赵州又到云居。居曰。老老大大。何不觅个住处。州云。教某甲向甚么处住。居曰。山前有个古寺基。州云。和尚何不自住。居便休。兄弟一切诸佛到此是住处。一切众生。到此是住处。若不到此。唤甚么作。休歇田地。须知当处灭尽。从此建立。便见当处出生。岂不见。修山主改葬仪。一切诸佛。一切众生。尽向此处安葬。雪峰道。兄弟共十字。同心着一仪。薪尽火灭后。密室烂如泥珍重</p>
<p>小参僧问。田地稳密底人。作么生抬脚。师云。里头移一步。明月逐波流。僧云。进一步时。满目光生去也。师云。正恁么时作么生进。僧云。劫壶空处转身时。里许风光还不堕。师云。依俙才月出。仿佛又星移。僧云。只如未进步时。又向甚么处。安身立命。师云。银河净无浪。半夜月横秋。僧云。神通游戏底人。作么生放身。师云。转盻解归来。萧然还就位。僧云。一切处绝踪迹去也。师云。且道。神通游戏时。自合如何。僧云。灵灵不昧。了了常知。师云。要且未能超脱。僧云。谁敢特地。师云。一切处应现。丝发不留痕。师乃云。洞尘劫事。只在一弹指间。若向一弹指间。前后际断。个时俱位不得。尘劫已前。只是恁么事。三世诸佛。望尔顶[寧*頁]不着。六代祖师。觑尔脚跟不到。直饶若佛若祖。只是旁窥仰赞有分。终不敢向当头道着一句子。纵尔做尽方便。设尽门庭。要当头道一句子也不得。本色人自住本位。乃至一切诸佛出世。侵犯我不得。一切众魔出兴。侵犯我不得。尘劫已前。者一坐具地。是尔自所住处。人人到个时节。彼不侵犯我。我不侵犯彼。洞然法界。元无一丝毫隔越。个时识得破。便唤作诸佛。尔若背觉合尘。便是众生境界。做得到处。更有甚么事来。是须稳稳密密平平淡淡去。所以道。正中来。无中有路隔尘埃。但能不触当今讳。也胜前朝断舌才。若是其间过来。自然于一切不触。直然闹浩浩处。要且迢然混不得。彼自是彼。我自是我。惺惺地一条路子。荡荡地无人敢向其间作障碍。是衲僧行履处。直饶如芥子小。里许一条路子也恁么大。此是尔真心境界。乃至若大若小。若方若圆。具足如是许多妙处。若自住若自证。自然恁么相应去。所以道。佛子住此地。即是佛受用。经行及坐卧。常在于其中珍重</p>
<p>小参僧问。及尽渊源。洞明根蒂。周旋普应。不昧来机。如何是正法眼藏带。师云。衲僧做处深沉。里许机丝宛转。僧云。如何是佛法藏带。师云。一切文言唱说处。祖师诸佛印心时。僧云。如何是理贯带。师云。露裸裸赤洒洒超一切。僧云。如何是事贯带。师云。明历历常飘飘顺一切。僧云。如何是理事纵横带。师云。里许出头来应世。分宗施设不同途。僧云。如何是屈曲垂带。师云。宛转是非从曲直。个时消息解通风。僧云。如何是妙协兼带。师云。转尽了无依当处全超越。僧云。如何是金针双锁带。师云。正去偏来自回互。其间消息密全该。僧云。如何是平怀常实带。师云。尔问我答时。要且无分外。僧云。九带已蒙师指示。向上还有事也无。师云。恰似合面睡着。师乃云。诸佛之到处。祖师之传处。衲僧之证处。众生之得处。若也分晓去。其间门门户户。关关隔隔。一时打得透。何处不相应。所以浮山和尚九带。尽是衲僧周旋做处。正法眼藏带也。是吾祖密密传心处。个时妙不通风。灵自有眼。照得破提得起。穿得过弄得。出直然是恰恰好好周旋去。佛法藏带也。一切语言。一大藏教。纵横说时。无一句分外底。所以道。四十九年中。未尝说一字。理贯带也。个时如青天无云。湛水无波。直下透得过。廓无依倚。妙绝瘢痕。事贯带也。物物头头。心心法法。根根尘尘。在在处处。无纤毫外来底。便能纵纵横横。萧萧洒洒。唯心自性。了无一物。理事纵横带也。向里头能出。外面能归。净裸裸赤洒洒。没可把。便能突出于闹浩浩中。明历历处。常顺寂寥时节。了无闹浩浩者。屈曲垂带也。尔东我东。尔西我西。尔南我南。尔北我北。自住其间。元无一点剩法。妙协兼带也。那时超宗越格。功尽智忘。密密有合体底时节。方名妙协。金针双锁带也。个时正能来偏。偏能来正。于其中间。未曾应事。子能成其父。臣能奉其君。俱在门里。未现相状。便解向里头受用。平怀常实带也。一切诸事。遍历得尽。方能应事。自然堆堆地四棱塌地。在僧同僧。在俗同俗。在高同高。在下同下。随缘赴感。逐浪随波。更无特地。了不相碍。于不碍中。自然恰好。所以道。无心道者能如此。未得无心也大难</p>
<p>小参僧问记得。洞山和尚。有三路学。鸟道．玄路．展手。如何是鸟道。师云。应处无踪迹。丝毫不碍身。僧云。如何是玄路。师云。圆同太虚。无欠无余。僧云。如何是展手。师云。当机的的用。的的用当机。僧云。只如古人又道。解接无根树。能挑海底灯。未审。无根树作么生接。师云。绝后苏来。知音者准。师乃云。若论个一般真实底事。元离一切有象。离一切幻化。离一切浮虚。方名真实事。实相是无相之相。真心是无心之心。真得是无得之得。真用是无用之用。若如是也。却是个豁落做处。却是个真实做处。一切法到底。其性如虚空。正恁么时。却空它不得。虽空而妙。虽虚而灵。虽静而神。虽默而照。若能如此。先天地先。一段事。后天地后。一段事。生死是个中影象。毕竟立生死不得。真实到生死底。若不恁么。随梦幻而流。在一切境界。殊无些小得力处。识得破。辨得彻。唤得回。弄得出。在一切诸法。同影象而生。在一切诸相。同幻化而用。如电如影。如梦如响。了无一丝一毫为真为实。清净本然。个时周遍法界皆是。真净妙明。个时建立。所以道。法随法行。法幢随处建立。何处不是诸人放光明。何处不是诸人得受用。何处不是诸人现神通。何处不是诸人作佛事。若论带个谷漏子。于一切世间。在一切诸法中。不被一切诸法碍。然而恰恰了生死。到底恁么去。所以道。解接无根树。能挑海底灯。个时绝气息处弄得活。绝光影处明得出。更须跨一步。法法皆是。自己之所变转。如我身中现一切相。一切相为我身中庄严。个时亦不见有贫富男女。是非得失差别等相。为尔诸人有取相有舍相。所以不能与虚空合法界等。僧到夹山山问。从甚么处来。僧云。洞山来。山云。洞山有何言句示徒。僧云。寻常教学人三路学。山云。何者三路。僧云。玄路鸟道展手。山云。实有此语否。僧云。实有。山云。鬼持千里钞。林下道人悲。汝若尽一切法。便见十方无壁落。四面亦无门。都无依倚。都无因缘。个时透得。岂不是一路学。能入世来。一切法沾染不得。一切法笼络不得。岂不是一路学。其或青青黄黄。指东划西。是法住法位。世间相常住。岂不是一路学。须人人真实到恁么时节始得。尔若不曾到。便被夹山道鬼持千里钞。林下道人悲</p>
<p>小参僧问。功勋及尽。光境俱忘时如何。师云。里头无句读直下却相逢。僧云。只如正相逢时。是甚么面目。师云。累垂鼻孔长三尺。僧云。丑陋任君嫌。不带烟霞色。师云。密密其间看转侧。那时一步要惺[惺-生+土]。僧云。只如古者道。露柱怀胎。意旨如何。师云。依俙还堕功。隐约未分照。师乃云。吾佛法中。真实到处。直须及尽今时全超空劫。向那时脱然放得下。十方无壁落。一亘绝方隅。岂不是露裸裸处。于其间辨得出。体得妙。一切生死影像。俱立不得。一切道理名言。俱着不得。于着不得处。便是尔浑身。便是尔鼻孔。岂不见。镜清问灵云。混沌未分时如何。云云。露柱怀胎。清云。分后如何。云云。如片云点太清。清云。只如太清。还受点也无。云不对。清云。恁么则含生不来也。云亦不对。清云。直得纯清。绝点时如何。云云。犹是真常流注。清云。如何是真常流注。云云。似镜长明。清云。向上还有事也无。云云有。清云。如何是向上事。云云。打破镜来。与子相见。兄弟体得尽个时。虽空空它不得。方见露柱怀胎底时节。明白稍。移踪便见片云点太清底时节。太清终不受点。灵云到者里插舌不得。含生不来时。直是口门窄。直得纯清绝点。似镜长明。犹是真常流注。恁么时有辨白。恁么处有智用。须知向上更有事在。所以道。打破镜来。与子相见。者里出光影断功勋。与那人合。明安道。照尽体无依。通身合大道。个是诸佛诸祖真实到处。妙中回互。玄处转侧。生死影像未曾萌。此犹是空劫已前事。要且未曾与人天相见。更须阔移一步。于万像中阔浩活处。得大受用。我此所现身。与一切法等。我与诸法。同出同没。同生同死。无一事不从个里出。无一法不从个里生。所以道。天地同根万物一体。若恁么到时。有甚么分外底眼根耳识来。有甚么分外底色像音响来。是衲僧彻表彻里。洞中洞边。一切皆到底时节将来。腊月三十日。自然脱体恁么去。且道。正恁么去时如何。张骞寻尽孟津源。推倒昆仑没依倚</p>
<p>小参僧问。二边纯莫立。中道不须安。意旨如何。师云。者里无尔下脚处。僧云。古圣不安排。至今无处所。师云。僧堂中捺粥捺饭。是甚么人。僧云。二六时中。直得饱齁齁地。师云。果然是个粥饭僧。僧云。毕竟教它向甚么处着到。师云。天外更无行底路。其间独自要惺惺。僧云。举头残照在。元是住居西。师云。混处不通风。到时无伴侣。僧礼拜。师乃云。一切处收摄不得。一切时笼罩不下。所以道。劳笼不肯住。呼唤不回头。古圣不安排。至今无处所。若是恁么做底汉。直是普天匝地。东西南北四维上下。要且无空阙处。便劳笼不肯住。既劳笼不肯住。便呼唤不回头。不唯释迦老子。达磨大师恁么做。若是尔妄想心尽。差别事消。蓦直恁么去。恰恰地不堕第二念。正恁么时。有甚么向背。有甚么物我。有甚么彼此。直然混不得类不齐。何故如此。在一切时一切处。惺惺历历地。不被它盖蔽却。不被它笼罩却。何处不是上座出身路子。所以道。万像之中独露身。唯人自肯乃方亲。昔年谬向途中觅。今日观来火里冰。若恁么辨得出。个时一丝一糁着不得。若有一毫头。便被三界碍。正恁么时。也无三界可出。也无三界可入。混混地如一颗明珠相似。本色衲僧。当恁么做珍重</p>
<p>小参僧问记得。洞山和尚示众云。若论此事。如人家养得三个儿子相似。州里须得一个。县里须得一个。村里须得一个。如何是州里底人。师云。尊贵不施设。谁人得姓名。僧云。如何是县里底人。师云。跨足当门。才问路。依俙辨白便通风。僧云。如何是村里底人。师云。土面灰头恁么来。到处堆堆不分外。师乃云。衲僧做得周旋。何患说不着。何患行不到。尔若不曾真实。到来不十成。稳密不十成。周旋便有欠阙。若是个无欠阙汉。诸佛说底。只是者个。祖师行底。也只是者个。人人分上。具足圆满。于其中间有承当。有担荷有省发有明了。个时忽有间断。不能浩荡成一片去。唤作履践底人。若是个大丈夫汉做处。一屙便了。一呕便尽。中不留丝。间不容发。过去心不可得。未来心不可得。现在心不可得。亘十方是个心。尽三世是个法。何不便桶底子脱去。只为尔心地下。纷纷地是思惟。搅搅地是架镂。于妄想中。胶胶织织。安安排排。粘粘缀缀。甚么时得洒落去。尔若向这里。脱然放下。不见个身。不见个身。个时满虚空遍法界。只是尔一个自己。三世诸佛出世也。在尔身中出世。一切众生颠倒也。在尔身中颠倒。乃至三界九地。大大小小。方方圆圆。皆是尔自己身中所现影像。所以洞山和尚道。若论此事。如人家养得三个儿子相似。州里须得一个。县里须得一个。村里须得一个。尔且道。那个是州里底人。那个是县里底人。那个是村里底人。若一念净尽去。廓落无依去。三世诸佛。望尔顶相不及也。是个做处。了了而明。灵灵而知。晃晃而耀。惺惺历历。分分晓晓也。是个做处。随高随下。照青照黄。刹刹尘尘。心心法法也。是个做处。尔若分晓穿作一穿。岂不是衲僧纵横皆到底时节。便知道。玄中玄超毗卢越释迦。体中玄一切处自然普遍。句中玄哆哆和和。出广长舌。岂不是衲僧具足受用底时节。是尔做处。是我做处。是诸佛诸祖做处。更有甚么僧俗男女。若不被生死转。不被境界惑。生也在我。死也在我。脱谷漏子如阅传舍。如换衣服相似。若是草草地做不到。认身为己。析物作它。既迷本路。便失正因。去去来来。自它隔越。若是体得妙照得尽。何患不分晓。正恁么时如何。辨白得。恁么成就去。岂不见六祖道。心地含诸种。普雨悉皆萌。顿悟花情已。菩提果自成</p>
<p>小参僧问。净极光通达。寂照含虚空。释迦老子。向这里四棱塌地。衲僧家作么生干得转。师云。里头提得纵横用。到处无心恰厮当。僧云。的的无兼带。明明不覆藏。师云。应处全真非借借。思量拟议隔千山。僧云。金锁摇时无触犯。碧波心月兔常行。师云。犹是出未得底时节。僧云。里许出得时作么生。师云。路逢死蛇莫打杀。为底篮子提将归。师乃云。佛佛授手。祖祖传心。也无别人安排一件事。也不受它处分一转语。衲僧自证自到。净而明虚而灵。默而神用而冲。在里不遗照。在外不涉缘。只个惺惺能照底。在者边不被诸法转。在那边不被寂灭拘。所以道。迢迢空劫莫能收。岂与尘机作系留。若能恁么去也。生死了不着我。因缘了不牵我。在生死因缘中。恰恰自在。生时辊底来。更无异相。正无异相时。在法法真头头准。一切诸相。即是自心。所以道。万法是心光。诸缘唯性晓。若能在一切处一切时。不被诸缘笼络。是大智慧人。破尘出经卷。量等三千界。只是诸人妙净明心。在一切尘一切刹。与法界等。清净如满月。妙明常照烛。于诸缘中。出一头地。古人道。即此见闻非见闻。更无声色可呈君。个中若了浑无事。体用何妨分不分。若能恁么去。闻声便悟道。见色便明心。到恁么时。不被一切法碍。物物皆自己。心心绝诸缘。何处不成等正觉。何处不转大法轮。何处不度脱众生。何处不入般涅槃。若论此事。不论僧俗。不在久近。若尔一念相应。照体独立。物我皆如。在一切时圆陀陀。明了了。净裸裸。赤洒洒。堂堂地现前。在一切时。成佛作祖。只为尔放不下。自筑界墙便见有自它。是尔自碍三界。三界岂曾碍尔。若自不作障碍。便是普遍底身。普遍底心。是大自在底汉。所以古人道。一法若有。毗卢堕在凡夫。万法若无。普贤失其境界。且道。作么生得恰好相应去。还会么。虚空谁肯挂一物。大海自然归百川</p>
<p>小参僧问记得。僧问夹山。如何是道。山云。太阳溢目。万里不挂片云。此意如何。师云。明明皎皎无私曲。直下承当不涉缘。僧云。净裸裸赤洒洒去也。师云。还曾恁么也无。僧云。无心体得无心道。体得无心道也休。师云。是个般人真得自在。僧云。忽若有人问和尚如何是道。又作么生。师云。十字街头休斫额。僧云。小出大遇去也。师云。尔还曾踏着也未。僧云。相逢不拈出。举意便知有。师云。长安夜夜家家月。几处笙歌几处愁。僧问记得。沩山摘茶次。问仰山。终日只闻子声。不见子形。仰山撼茶树。意旨如何。师云。觌面露堂堂。全身活卓卓。僧云。仰山复问沩山。沩山良久。意旨如何。师云。截断两头路。中间不隔丝。僧云。其间还有得失也无。师云。一个得体一个得用。僧云。只如天童朝说暮说。为复明体明用。师云。舌头不出口。尔莫乱针锥。师乃云。衲僧家。做得妙。田地自然稳密。受用不妨萧洒。有底如俊鹞打鸠相似。打着打不着。便恁么去。有底如钝猫候鼠相似。候着候不着。只恁么守。直饶打得着。候得出。若体若用。自然有个省发处。所以沩山问仰山。终日只闻子声不见子形。仰山撼茶树。沩山云。子只得其用。仰山云。和尚作么生。沩山良久。仰山云。和尚只得其体。兄弟得体底人。生死摇动不得。得用底人。纵横留滞不得。若也在表不被物碍。在里不被寂因。往来宛转。自然成一家去。方知沩山得体仰山得用。它家父子有相就底处所。亦有相夺底时节。若也打得彻去。方知沩仰父子。俱不虚弃。在体时体中得用。在用时用中得体。所以道。借功明位。用在体处。借位明功。体在用处。且道。总不借时如何。偏正不曾离本位。无生那涉语因缘</p>
<p>小参僧问记得。南泉问一庵主。如何是庵中主。主云。苍天苍天。此意如何。师云。今日更添怨苦。僧云。南泉云。苍天即且止。如何是庵中主。主云。会即便会。不用忉忉。南泉拂袖便行。此意又如何。师云。上座今日太杀忉忉。僧云。庵主沥干肺胆。南泉真个丈夫。师云。是恁么也无。师乃云。若论个一般事。直须是子细。直须是分晓稍。有一毫头隔越。过犯弥天。诸佛诸祖证处。便是衲僧证处。尔若头上有佛有祖。作么生得见自己底。若见自己底。个时立佛不得。立祖不得。立人不得。立法不得。直下廓然一切普遍。正放下时。纯是个自己。却为甚么唤作佛。唤作祖。祖不是第二人。佛是灵灵净觉底。个是衲僧真实自到时节。若是真实自到也。方解唤得回来。在在处处得用。乃至见闻觉知。折旋俯仰。皆是恁么辊底用。无一丝头隔越。尔若不到恁么时。生时不知甚么处生。尽时不知甚么处尽。既迷生处。即不知有尽处。乃至不知地水火风。见闻觉知。便唤作幻化影像。则不见本来人。本来人也随分唤作子孙边用。所以道。我有六兄弟。为我成家计。尔若不知有。便唤作六贼。自劫家宝去也。眼见色成褫尔庄严家计子。耳闻声成褫尔庄严家计子。乃至香味触法。皆悉恁么地。是须分晓始得。诸兄弟。还曾恁么地来么。不见南泉问庵主。如何是庵中主。主云。苍天苍天。泉云。苍天且止。如何是庵中主。主云。会即便会。不用忉忉。南泉拂袖便行。个时便乃一把推出用也。若有些子佛法道理。又却成一切心缘妄想交织。见成公案子。是须彻根彻源去。若无如许多心缘妄想。自然出一头地。如黄河辊底流相似。在眼曰见。灵云便见桃花悟道。在耳曰闻。香严乃闻击竹明心。尔寻常闻打鼓也。便来赴堂。见行食也。便知吃饭。那时直下恁么去。都不作道理。何处不相应。才有是非。纷然失心。尔还曾十二时中。无道理无思惟来么。还曾平常稳密来么。既一切皆是尔自己。即不见有它相。云门大师道。饭岂不是尔自己。为甚么将自己吃自己。时中放得下须是歇尽去。若有一丝头即不见底。若见底去。便见生处。所以道。及尽去也三世诸佛口挂壁上。犹有一人呵呵大笑。若识此人参学事毕珍重</p>
<p>小参僧问。密密绵绵不容着眼。明明了了相与传心。作么生是传底心。师云。混时无影像。辨处绝踪由。僧云。宝印当风妙。重重锦缝开。师云。机丝初不挂。里许妙无痕。僧云。心空及第去也。师云。尔道心空及第时。到甚么处所。僧云。举世尽言无位位。当机须辨个玄玄。师云。登科任汝登科。拔萃任汝拔萃。僧云。记得。僧问道吾。如何是学人着力处。吾云。千人万人唤。不回意旨如何。师云。檐版汉做处。僧云。如何是学人着力处。师云。机轮曾未转直下好承当。僧问。承师适来道。机丝初不挂。里许妙无痕。正恁么时。还有辨白也无。师云。推开明月户。气象恰如秋。僧云。空山云自在。片月夜相投。师云。一色转时。还同一色。僧云。赵州道。泥佛为甚么不度水。师云。消碎尽去也。僧云。金佛为甚么不度炉。师云。烹炼尽去也。僧云。木佛为甚么不度火。师云。烧爇尽去也。僧礼拜。师乃云。此一段事。直须人人自到。人人自证。可以超出生死。可以透过古今。可以与佛祖同得。所以道。一切众生。具有如来智慧德相。但以妄想执着。而不证得。尔若离妄想离执着。即无一星事。如今认地水火风为自己。岂不是妄想执着。唤甚么作自己。只尔思惟分别底是妄想。见闻觉知底是妄想。直须歇得到。空空无相。湛湛绝缘。普与法界虚空合。个时是尔本身。若恁么时。明白见得彻。如虚空不可挂针相似。那时生相已离。有甚么死相。所以道。生灭二元离。是名常真实。此唤作无生理。为渠不可生即无死。只如胞胎未具已前。着尔在甚么处。若道有。是甚么相状。若道无是甚么相状。个时若似一物即成碍塞。不可名。不可状。能恁么也。却到本所住处。若不分晓识不破。争知恁么来。所以劳它诸佛出世祖师建立。人人分上具足。个时节无男女差别等相。纯一清净妙明。唤作真实相。一切皆尽。便见赵州道泥佛不度水。木佛不度火。金佛不度炉。到这里。有因缘底。有形相底。有名字底。俱立不得。若是真佛屋里坐。个时三世诸佛。仰望不及。历代祖师。传持不得。天下老和尚。横说竖说说不着。唯是自己深证始得。如人饮水冷暖自知。唯独自明了。余人所不见。若向个时分晓。便知道交互明中暗。功齐转觉难。力穷忘进退。金锁网鞔鞔。若恁么辨得。敲诸佛之骨髓。得祖师之命脉。若不到恁么时节。又入轮回生死去也。地狱天堂。几时休息。只为尔元不曾成佛作祖来。尔若曾成佛作祖来。流转尔不得。明明了了。于地狱畜生中。皆得自在。分明知道。俱是我心所现境界。所以在地狱中。如受三禅乐。将个谷漏子。天上人间。任运恁么受用。若男若女身中。亦是成佛作祖相似在。一切处迷不得是佛。一切处坏不得是法。一切处混不得是僧。是尔分上具足三宝。又不见庞居士道。十方同聚会。个个学无为。此是选佛场。心空及第归。若心地下空寂。便是及第底节时。若有一丝头。即成碍法。到者里。善恶如尖檐两头脱相似。个时身心。广大如法界。究竟等虚空。的的分晓便知道。金枝敲玉户。韵出碧霄。齐若从此透得出。灵灵而知。历历而照。跨步应世。在诸法头上行。个时山不是山。水不是水。若具足成就。山是山水是水。小是小大是大。到恁么田地。甚么时不成道。甚么时不说法。甚么时不为人。甚么时不明己。所以雪峰道。尽大地撮来。如米粟粒大。抛向面前。漆桶不会。打鼓普请看。若见得透。破一微尘。出大千经卷。但心地下。不着一个字脚。自然一切处通达。且道。正恁么时如何。山河不隔越。处处是光明</p>
<p>小参僧问。应观法界性一切唯心造。正恁么时如何。师云。三界九地。甚么处得来。僧云。法从空处起。人向里头参。师云。果满菩提圆。花开世界起。僧云。可谓是毛吞巨海。芥纳须弥。师云。将三门来灯笼上也不妨。僧云。只如十法界中。阿那个是最亲底。师云。不是心。不是佛。不是物。僧云。毫端不昧周沙界。师云。已是迷头认影。僧云。记得。僧问云门。如何是法身门云。六不收。此意如何。师云。超方者委。师乃云。个是甚么所在。个是甚么时节。选佛场开也。人人向者里。心空及第去。尔若心地不空。一切处便成窒碍。尔心地若空。更无东西南北。净裸裸赤洒洒。个时不以身为身。不以心为心。此心个时不立妄想。此身个时不立色聚。灵灵自知。湛湛常存。个时是甚么。还曾辨得么。一切法生属因缘。一切法灭属因缘。须知从本已来灵明廓彻。广大虚寂。三界九地。甚么处得来。天地与我同根。万物与我一体。个时若覰得破透得过。是三世诸佛师。六代祖师祖。是一切众生母。森罗万象。山河大地。草木丛林。皆是自心中所现物。便知道。身反在于心中。若大海之一沤耳。尔莫随他影像。自然廓落无依。所以道。四大性自复。如子得其母珍重</p>
<p>小参僧问。古人道。雁过长空。影沈寒水。雁无遗踪之意。水无沈影之心。未审。如何行履。师云。无心道者能如此。未得无心也大难。僧云。经行鸟道无踪迹。坐卧虚空绝点痕。师云。尔又作道理去也。僧云。不作道理。又作么生。师云。皓玉无瑕。雕文丧德。僧云。和尚也是作道理。师云。听事不真。唤钟作瓮。僧问。门庭建立。各是一家。五派宗风。还许学人一一请问也无。师云。尔试问看。僧云。如何是云门宗。师云。开口见胆。莫乱商量。僧云。如何是临际宗。师云。痛处亲遭黄檗棒。省时还领大愚拳。僧云。如何是曹洞宗。师云。暗里分回互。明中却转身。僧云。如何是法眼宗。师云。一言尽十方。丝毫未举扬。僧云。如何是沩仰宗。师云。棬挛明一点。父子却同条。僧云。五家宗派蒙师指。格外玄机事若何。师云。翡翠踏翻荷叶雨。鹭鸶冲破竹林烟。师乃云。若论参学底事。直须做到平常稳密处。方能一切处自在。一切处超越。了无分外底法。了无分外底心。所以适来僧问。雁过长空影沈寒水。雁无遗踪之意。水无沈影之心。若能如是。方解异类中行。古人恁么说话。岂是作道理。岂涉思惟情解来。自然恰恰无心。头头合道。盘山和尚道。似地擎山不知山之狐峻。如石含玉不知玉之无瑕。若能如是。是真出家。汝等诸人。还曾恁么履践来么。直饶恁么去。犹是一切处。平常自在受用底时节。所谓廛中虽有隐身术。争似全身入帝乡。是须向里许体得到。歇得尽。放得落。沥得干。圆陀陀明历历。便知道。功尽忘依者。转身觉路玄。今时兄弟。体道多只坐在。两头俱成过患。不能宛转旁参。偏正往来。十成受用。不见古人道。了得生死。不了目前。病在目前。了得目前。不了生死。病在生死。所以雪窦又道。田地稳密底。佛祖不能知。为甚么抬脚不起。神通游戏底。鬼神莫能测。为甚么放脚不下。要得周旋相应么。直须虚处而灵空时而应。藏身处没踪迹。没踪迹处莫藏身。通其变使人不倦。通身手眼。恰恰现成。方是衲僧得大受用处。若能如是也。便于云门宗。见得洒洒落落。哆哆和和。了无分外底言语。了无分外底佛法。便知。临际喝下绝机丝。棒头开正眼。三玄三要。宾主历然。无尔揍泊处。无尔安堵处。恁么会得。方知法眼做处。山高水深。松长柏短。森罗万象。触目遇缘。自然出一头地。所以沩仰父子。千里同风。丝毫不隔。劝诸人。且莫草草。须是自家敲骨打髓。一一体究分晓始得。若是纤毫未透。便成窒碍于生死中。不能超脱。尽被一切语言流转于见闻中。不能脱略。不能自由。不见。僧问九峰。如何是向去底人。峰云。寒蝉抱枯木。泣尽不回头。如何是却来底人。峰云。芦花火里秀。逢春恰似秋。如何是不来不去底人。峰云。石羊逢石虎。相见早晚休。是须恁么恰恰相应。理事贯通。往来无碍始得。更须知。有言语不到处。是非不及处。所以道。一切数句非数句。与吾灵觉何交涉。且道。作么生得如此相应去。语带玄而无路。舌头谈而不谈珍重</p>
<p>小参僧问记得。芙蓉和尚有四转语。如何是妙唱不干舌。师云。蛰户不开。龙无龙句。僧云。及尽玄微。更无依倚。师云。相随来处元非影。历历回途鸟道玄。僧云。如何是死蛇惊出草。师云。却恁么来也不妨。僧云。手指空时天地转。回途石马出纱笼。师云。头角生也。僧云。如何免得此过。师云。天童要免此过。不教带累儿孙。僧云。恁么则一亘死去也。师云。适来是死句是活句。僧云。一不得开。二不得向。师云。又是钻龟打瓦。僧云。如何是解针枯骨吟。师云。个里惺惺初变动。那时消息有端由。僧云。头戴午夜月。脚踏黄金地。师云。粗汉说甚么闲话。僧云。作么生是细底事。师云。灵犀一点通。是须恁么去。僧云。如何是铁锯舞三台。师云。坐底坐受用。立底立承当。僧云。有星皆栱北。无水不朝东。师云。千里万里勿交涉。僧云。南斗七北斗八。师云。早恁么却较些子。师乃云。衲僧行履周旋。衲僧变通宛转。一亘坐得死去也。万里无云。莫便是恁么去也无。所以道。直得青天白日。犹好吃棒。是须个里有一条活路子。也不用动作。也不用呼唤。正是混沌未分时。始见露柱怀胎。那时见得彻。便有超毗卢越释迦底句子。向其间恁么辨。恁么明。恁么晓。恁么会。是时通一路。许尔作承当。放一线许尔作担荷。转头望本家。已是移步了也。向移步转头处照得破。方知道。从里许过来。是衲僧行履处。是衲僧发明处。还曾恁么十成分晓来么。若又作变动。又作疏通。便见相随来也。才跨门便入世。头头上圆。法法上具。所以芙蓉和尚道。妙唱不干舌。用三寸作么。分晓汉。举着便点头知有。又道。死蛇惊出草。那里突得出脱得过。无生路上却作长生去也。解针枯骨吟。在个里说得一句。于其间通得一路。点得开辨得出。是里许承当时节。铁锯舞三台。到者里。一切处应现。一切处圆成。一切处作用。一切处超越。事事通兮物物明。达者须知暗里惊。若恁么见得彻。吾家钵袋子。有分付处。其或未然。天童钵袋子。未有分付在珍重</p>
<p>小参僧问。净裸裸赤洒洒时。作么生行履。师云。空劫已前无所住。个人终不涉思惟。僧云。桡棹不施船底脱。往来终不带浮囊。师云。且道。作么生往来。僧云。回首松间路。依悕月又明。师云。似即似也。是即未是。僧云。只如往来得妙时如何。师云。木人夜半穿靴去。石女天明戴帽归。僧云。长天未晓野云横。古渡无风夜蟾午。师云。只如应机通变。又合如何。僧云。手把过头杖。逢春点异花。师云。平地上死人无数。僧云。毕竟应机时。作么生通变。师云。观音买胡饼。放手是漫头。师乃云。个是没量大一段事。诸佛证此一段事。为诸人放光说法。祖师悟此一段事。为诸人授手传心。若是分晓汉不从佛。不从祖。学禅学道。学佛学法。唯是自己。肯休肯歇。肯放肯落。是时一丝不沾缀。一糁不停留。放教与天地合虚空等。一切事消烁。一切心混融。浩浩荡荡。是一个真实人体。若是头角尽。踪迹绝。岐路断。心意忘。是个彻头。无生无死底时节。不教尔退一步。亦不教尔进一步。三世诸佛。同此时证。六代祖师。同此时悟。要个时惺惺照得破。寂寂体得到。若识得生底法也。即与森罗万象。蠢动含灵。于其中间。皆是个一道。皆是个一性。须是识得初相。若不见初相。即成参差。便属流转。诸人还见得初相来么。佛是恁么时生。祖是恁么时出。个时不识。便随地水火风色相音响。随大随小。随高随下去也。个时若识得。移一步是我步。得一句是我句。所以道。一人已过。九人亦过。一人不过。带累九人。一切事皆是自己。一切法皆是自己。眼处作色界佛事。耳处作声界佛事。香味触法。各各作佛事。如人六兄弟成褫一家业。南泉和尚道。我十八上便解成家立业。若当时识不破。过后望崖赞叹。已是剑去久矣。更向根境法中掜怪。道闻底岂不是佛。见底岂不是佛。用根境识。作道作理。直饶尔安排得顺。斗饤得成。远之远矣。那时做手脚不辨。又是七颠八倒。向甚么处。洗得头面净。向甚么处着得手脚稳。尔但一念万年去。口边白醭去。便有相应底时节。古人不曾将一言一句向者边为人。只教尔了却那边却来者边行履。若那边不了。将一知一见。向者里名邈心地下。纷纷扰扰看。是多少想念流注。一刹那间几番生灭。若那边了得。生也尽死也尽。所以道。生灭二元离。是名常真实。又道。闻所闻尽。觉所觉空。空觉极圆。空所空灭。生灭既灭。寂灭现前。到个时方入圆通境界。所以二十五大士所证圆通。皆是退步就己。至于嗅香观鼻。俱有一个入处。要须尽根源彻顶底。方是尔住处。如今一般汉。将禅册子上言语。作道作理。作佛作法。几时得了去。尔但常自休歇。不将地水火风相随行。便常出生死。古人道。第一莫将来。将来不相似。若或将来。是须扬却。严阳尊者问赵州。一物不将来时如何。州云。放下着。阳云。一物既不将来。放下个甚么。州云。恁么则担取去。兄弟寻常不要担将来。便是一个无事道人。三界中不现身相。本色汉当恁么去珍重</p>
<p>小参僧问。东方说法西方听。西方说法东方听。此意如何。师云。干用恁么往来作么。僧云。一波才动众波随。师云。直饶法界交彻。也是费力底衲僧。僧云。岂不见道。一尘入正受。诸尘三昧起。师云。一尘入正受时作么生。僧云。被和尚一问。直得腋下汗流师云。诸尘三昧起。又合如何。僧云。东西南北四维上下。师云。拈却恁么。别更道看。僧云。拈即不无。向甚么处着。师云。者里无尔插舌处。僧云。东方说法东方听。西方说法西方听。此意如何。师云。法法住自位。彼彼不相逢。僧云。似水投水。如金合金。师云。金水投合时作么生。僧云。直得瞒瞒顸顸去也。师云。要且不恁么。僧云。阿师又作么生。师云。南斗七北斗八。僧云。东方说法东方不知。西方说法西方不知。此意如何。师云。冷湫湫地恁么去。僧云。似地擎山。如石含玉去也。师云。又向这里着到。僧云。须知言满天下无口过。师云。尔且道。将甚么作口。僧云。只在鼻孔下。师云。只者个有甚么难识。僧云。离却者个。唤甚么作口。师云。思大当时却得用。僧云。只如东方说法。尽十方世界一时说法。此意如何。师云。将灯笼入露柱里。移三门过佛殿上。僧云。通身是。遍界是。师云。终是没安排。到底无分外。僧云。东方不说法。尽十方世界俱不说法。此意如何。师云。尔又用者个舌头作么。僧云。是是。便礼拜。师乃云。尽十方世界。是一个衲僧。移动不得也。便能取性说法。取性听法。随方隅逐处所。高高下下。触处皆应。如皓月普天相似。所以道。应以比丘身得度者。即现比丘身而为说法。应以长者居士宰宦婆罗门身得度者。即现诸身而为说法。何故如此。为观世音不作相。便能随处应现。便能随处度脱。衲僧各各具足如是。尔但第一莫将身相来。第二莫将道理来。若是不将身相来。一切处能说法。若是不将道理来。一切处能受用。入一切世间法。离个色字不得。出一切世间法。离个心字不得。世出世间。只恁么平等。尔还识色法初相来么。若识得色法初相。山河大地。草木丛林。东西南北。长短高下。尽从恁么处来。便乃随长随短。随高随下。不要就上增减一丝毫。即是一切色法具足底相。尔还识心法初相来么。若识得心法初相。便能于一切处。出一头地。恰恰相应。历历不混。即是一切心法具足底相。此犹是应现法界。若也坐断一切心。拈却一切色。退得尽放得落。正恁么时。是个甚么。诸人还识得根源么。还识得本祖么。所以僧问文殊。达磨还是祖否。殊云。不是祖。僧云。既不是祖。何用西来。殊云。为尔不荐祖。僧云。荐后如何。殊云。方知不是祖。且道。作么生是祖。瑞光流不灭。真气触还生珍重</p>
<p>小参僧问记得。德山和尚道。及尽去也。直得三世诸佛。口挂壁上。犹有一人。呵呵大笑。未审。阿那个是此人。师云。通身无影像时。其间却有眼在。僧云。转身踏着铁昆仑。方信黑风吹不入。师云。是须恁么去。僧云。正风吹不入时。还着得一言半句也无。师云。风吹入也。僧云。玲珑八面自回合。峭峻一方谁敢窥。师云。正是风头上句。僧云。只如风后底句。又作么生。师云。天童却忘了。僧礼拜。师乃云。三世诸佛。六代祖师。只是明心了事底汉。阿尔诸人。还明得自己心也未。还了得自己事也未。尔若明得心。尔若了得事。更无毫发分外底。更无毫发欠少底。净尽脱得了。通身恁么去。言语有所不到。是非有所不及。如热铁上泊蚊子不得。了无外因缘。了无他影像。照与照者。二俱寂灭。于寂灭中。能证寂灭者。是尔自己。若恁么桶底子脱去。地水火风。五蕴十八界。扫尽无余。作么生是尽不得底。所以德山圆明大师道。及尽去也。直得三世诸佛。口挂壁上。犹有一人呵呵大笑。若识此人。参学事毕。诸兄弟。于绝气息时。断踪迹处。须具眼始得。那时历历不沈。灵灵绝待。便能阔步大方。周旋普应。入一尘一切尘中坐道场。入一处一切处所作佛事。至于草木丛林山河大地。还有一件一事分外底么。都只是尔现形处。是尔说法处。是尔出身处。门门恁么来。法法恁么住。中间无往来相。只者灵明绝待底。是诸人自己。若与诸法对待。即不成自。若是身空。则眼处空。眼处空则色处空。以自己合自己。于一切法中。如空合空。似水入水相似。何用作分析。何用作安堵。所以道。似地擎山不知山之孤峻。如石含玉不知玉之无瑕。个时平等平等。无起灭无往来。无好恶无取舍。恰恰好好。是平等相。若有少分相触。便成碍塞。尔若净尽去。自然具足。放下去自然见成。若于一切处百杂碎。大大小小。方方圆圆。见处立色不得。全色是见。闻处立声不得。全声是闻。乃至香味触法。亦复如是。还曾恁么来么。若也恁么来。方知道。性自平等。无平等者珍重</p>
<p>小参云。好兄弟。普天一色。冰壶未放于春来。空劫无尘。枯木已含于花信。石人休击节。玉女罢登机。月满寒岩。皎皎神光非照。雪封古道。依依夜色却迷。老猿坐折向阳枝。灵鸟投栖无影树。正恁么时。圣凡奚立。佛祖难臻。化周尘刹绝功勋。坐断十方无住相。乘时借路。撒手回途。昆仑未踏月船舷。胡地风光传入汉。空怀过市。冷眼窥人。咭嘹舌头。话尽平生心事。累垂鼻孔。何妨摩触家风。身里出门门里身。眼中之物物中眼。见色也头头弥勒。闻声也处处观音。文殊于无差别智。示有差别身。普贤于有差别境。入无差别定。一切处自然正受。十二时法尔禅那。迷逢达磨更谁同。白牯狸奴却知有。所以道。正位虽正却偏。偏位虽偏却圜。正偏宛转若支离。失却手中珠堕地。恁么行履。还是本色衲僧也未。子细捡点将来。犹未是吾家超脱处。毕竟如何。良久云。宝殿无人不侍立。不种梧桐免凤来</p>
<p>小参云。君临臣位。犹带凝然。子就父时。尚存孝养。玉关未透。正迷一色功勋。宝印全提。肯露那时文彩。还从实际。建立化门。撒手回途。通身无滞。所以道。法身无相。应物而形。般若无知。对缘而照。青青翠竹。郁郁黄花信手拈来。随处显现。了无他自。谁作根尘。独露本身。自然转物。心无异心。而法无异法。法无异法。而心无异心。不见道。佛子住此地。即是佛受用。常在于其中。经行及坐卧。兄弟如何履践。得与么相应去。快须休去歇去。有也莫将来。无也莫将去。现在更有甚么事。如人负檐两头俱脱。和担扬却始得。便是自由底人。若不扬却。他时异日。只成个负檐汉子去。如今说听。诚难其人。若以四大。作说法听法者。四大是尘。非说听者。若以五蕴为说法听法者。五蕴是妄。非说听者。若以虚空。为说法听法者。虚空属断。非说听者。兄弟直须一念相应。前后际断。照体独立。物我俱亡。明历历。圜陀陀。露裸裸。赤洒洒。便是无问而自说。若体到如斯田地。真听法者。正恁么时。说听同时。能所俱绝。曾无如外智能证于如。亦无智外如为智所证。然后触目绝对待。万法无不在。是汝心不知。非汝心不会。不会无不会。不知无不知。只个不会知。殊特也大奇忆得。赵州问大慈。般若以何为体。慈云。般若以何为体。州呵呵大笑。来日州扫地。次慈却问。般若以何为体。州放下扫帚。呵呵大笑。兄弟大慈赵州两员古佛。一期相见。不妨奇绝。且作么生商量。明中呈伎俩。是人猜搏靴里。动指头。阿谁知有。还相委悉么。休道。神锋藏笑里。须知鬼箭落风前</p>
<p>小参云。好兄弟古者道。若论此事。譬如沧溟上客。梦泛兰舟。月渚烟波。随情放旷。衲僧家。须知有者般手段始得。于无发地。驾没底船。月载风行。水栖云卧。烟波万顷。任去任来。芦雪一湾。乍出乍没。不居两岸。岂滞中流。长天未晓野云横。古渡无风夜蟾午。若也片帆不挂。短棹俄停。混融天水无痕。清淡家风有在。乃竖起拂子云。正当恁么时。棹竿却在觉上座手里。便乃拨云冲雾。逆浪截流。任运优游。纵横变态去也。所以道。停舟谙水势。举棹别波澜。然而截断众流之机。则诠表不及。且如随波逐浪底句。又作么生道。要会么。冬不寒[藹-言+月]下看。今夜寒色忆得。僧问曹山。雪覆千山。为甚么孤峰不白。山云。须知有异中异。僧云。如何是异中异。山云。不堕诸山色。师云。者僧问处。如雏凤离巢不留影迹。曹山答时。似老龙退骨。脱尽廉纤。直饶千里同风。十方一色。未是衲僧放身命处。毕竟作么生。是衲僧放身命处。神物无寻处。台盘彻底干</p>
<p>小参云。诸缘放尽。正念无私。撒手那边。游神真际。云山隐隐。水月依依。堂户深沉。机梭暗动。六窗未晓。皓然一片虚明。三际斋平。泊尔十方洞照。白牛饱于肥腻稳卧雪山。丹凤[口*(銜-金+缶)]得元珠。栖迟玉树。混融偏正。岂落有无协路通宗。当风得妙全超就位。不落尊严。回互旁参。还承子力。独行象外。照破劫空。未偶他缘单明自己。木人功尽。低头夜半拾金针。石女机回。出手天明穿玉线。正恁么时。十方三世。未可言师。此土西天。谁敢称祖。若也泥牛运步。木马嘶风。冰河焰起火生莲。便是入廛垂手信。且道。如何履践得恁么相应。万古碧潭空界月。再三捞摝始应知。兄弟此个田地。还曾履践得端的也无。恁么彻底过来。须知有全身应用时节。不见云门大师道。光不透脱。有两般病。一切处不明。面前有物。是一透得一切法空。隐隐地似有个物相似。亦是光不透脱。法身亦有两般病。得到法身法执不忘。己见犹存。堕在法身边。是一直饶透得放过则不可。子细捡点将来。有甚么气息。亦是病。诸人还有此病也未。若未有此病。也须先受过始得。若久受此病。快须转却。只如面前绿水眼底青山。还得与自己相应也无。若未得相应。大杀相碍。直饶相应亦有碍在。当合如何行履。岂不是光不透脱两般病。法身受病。诸人还知也无。直得功齐用细。亦须转却。设或转尽。有甚么气息。岂不见。僧问洛浦。寂是法王根。动是法王苗。如何是法王。浦竖起拂子。僧云。此犹是法王苗。浦云。龙不出洞。谁人柰何。兄弟看他古德。不守一隅。将一言半句。提诱后人。甚是径直。若是大丈夫汉。向这里一呕便尽。一屙便了。空怀疑膜廉纤作么。如今咬一粒米。着一片衣。直须教脚踏实地自不欺谩。若不如是。还是欺贤诃圣去也。大须子细。莫只恁么过时。难期了日。记得。新罗僧问云居。是甚么得恁么难道。居云。有甚么难道。僧云。请和尚道。居云。新罗新罗。后黄龙新和尚云。云居要见新罗僧。犹隔海在。兄弟也须是黄龙老汉始得。觉上座。今夜路见不平。欲与云居出气。子细捡点将来。黄龙要见云居。犹隔岭在。众中莫有为黄龙不甘底么。出来与觉上座相见。有么。若无。今夜不免重为劈析去也。云居恁么答。但恐者僧出不得。黄龙恁么道。又恐后人归不得。觉上座道个犹隔岭在。又作么生。切忌将错就错</p>
<p>小参云。法无去来。无动转者。有时孤峰顶上。坐断十方。有时闹市门头。分身百亿。所以道。去来不以象。故无器而不形。动静不以心。故无感而不应。恁么说话。建化门中即得。道人分上。总用不着。兄弟只如道人行履。又复如何。记得古人一则公桉。举似诸人。试商量看。昔日意上座问洞山云。如如遍居前。不如如遍居前。山云。如如遍居前。不如如遍亦居前。意云。如如遍分其优劣。不如如遍分其优劣。山云。如如遍分其优劣。不如如遍亦分其优劣。意云。何分彼此。山云。亦分亦不分。意云。如何是分。山云。如如遍。意云。如何是不分。山云。不如如遍。意云。莫便是通身不通身边事。山云。不是者个道理。意云。是甚么道理。山云。是如如遍不如如遍道理。复云。意上座欲知么。一似八十老婆嫁与三岁儿子。年虽长大。要且被他三岁儿子索唤。不得自由。后僧举问曹山。如何是八十老婆。山云。纷纷白发连头雪。僧云。如何是三岁儿子。山云。不为主。僧云。为甚么不为主。山云。不见道。三岁儿子一切过不得。僧云。既是八十老婆。为甚么嫁他三岁儿子。山云。直得似八十老婆。始解奉待他。师云。兄弟举则举了也。且作么生履践。若是久参高德。直下不疑。后进初机。大须子细。觉上座。今夜不惜眉毛。为蛇画足去也。意上座恁么问。大似手捉琼枝夜敲玉户。唤起人披无缝袄。惊他鸟宿不萌枝。洞山恁么答。可谓蚌肠剖出千年光。高举金槌一击碎。曹山老子。妙尽师承。大都家盛人英。父严子俊。迄至于今。宗风未坠。家法常存。敢问诸人。且作么生是曹洞家法。要会么。长鲸饮尽沧溟水。昆仑抱得珊瑚枝</p>
<p>小参云。一段光明亘古今。有无照破脱情尘。当头触着弥天过。退步承当特地新。紫极宫中鸟抱卵。银河浪里兔推轮。是须妙手携来用。百亿分身处处真。兄弟此个田地。岂涉春缘。其中偏正去来。当处离微出入。暗中着眼。明里藏身。借位明功。体在用处。借功明位。用在体处。通身及尽。撒手那边。照用同时。人境俱夺。却从本地建立得来。一切处不存轨则。拽来便用。无可不可。经行坐卧。语默动容。运大神通。作大佛事。所以临济入门便喝。德山入门便棒。打地和尚凡有所问。只打地一下。俱胝和尚凡有所问。只竖一指。归宗拽石。云居般土。岂不是大机大用。那有留滞。与诸人二时上堂。开单展钵。恰恰不相较。只为情生智隔。识逐事移。背觉合尘。附情于物。不能自在。而今若见若闻。若语若默。直下脱落去。犹是门里出身。尘中辨细。只如细中之细。又作么生记得。陆亘大夫问南泉和尚。姓甚么。泉云姓王。陆云。王还有眷属也无。泉云。四臣不昧。陆云。王居何位。泉云。玉殿苔生。后僧举问曹山。玉殿苔生意旨如何。山云。不居正位。僧云。忽遇八方来朝时如何。山云。它不受礼。僧云。何用来朝。山云。违即斩。僧云。违是臣分上事。未审君意如何。山云。枢密不得旨。僧云。燮理之功。全归臣相也。山云。且道。君意作么生。僧云。方外谁敢论量。山云。如是如是。师云。曹山方圜匠手。切忌当头。者僧始末作家终不触手。各解通方回互宛转旁参。子细捡点将来。犹成奉重。堕在功勋。未得同身共命。一气连枝。作么生履践。得与它合。要会么。绍了非功。不得色。借功却作诞生缘</p>
<p>小参云。时寒劳动兄弟上来。说个甚么即得。若也说佛说祖。埋没自己。说禅说道。带累先宗。只恁么散去。又劳而无功。事不获已。且举一则公案。大家商量看。记得。仰山和尚。指雪师子云。还有过得此色者么。云门云。当时便与推倒。雪窦云。只解推倒。不能扶起。师云。此语丛林有底。多作机锋相见商量。还当也未。若不恁么。又合如何。觉上座。今夜不惜两茎眉。傍出一只手。要与古人相见。仰山恁么说话。大似一机之绢。云门善解裁长。雪窦偏能补短。三尊宿。各有长处。衲僧家。毕竟取何人作则。但愿春风多着力。一时吹入我门来。若也恁么会去。乃有杀活手。具通方眼。不唯报化门头。八面受敌。亦乃毗卢顶上。十字纵横。其或未然。不免重说偈言去也。衲僧巴鼻。圆明绝类。直须推倒。却要扶起。玉马饮乾明月泉。泥牛耕破玻璃地。披毛戴角异中来。天上人间能几几</p>
<p>明州天童觉和尚小参止</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 