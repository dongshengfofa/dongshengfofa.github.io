<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第九</p>
<p>真精进而离妄。法供养以无疵。妙庄严以从缘。慧方便而不缚。毗卢性空而智身了了。普贤毛孔而法界重重。仰之高钻之坚。涅不缁磨不磷。珊瑚瀛海夜潮。饮其光明。薝卜丛林春律。洗其寒色。齐物蝶翻乎梦。截流鸥赴于盟。四明玲珑岩寺。束篾住山几三十年。众集食贫。躬出持钵。仍承化士。循乞以供。写幻仪须鄙语。随处见人得助谈柄。僧编欲刻。家丑莫扬。且夫知之者愚。言之者失。祖证明之亲到。佛开演之恐迷。面壁灯联。心空光发。神游其奥。灵灵自照而体虚。道得其全。绵绵若存而用细。鼻孔车载不起。舌头钳拔不伸。祖意穷而通。佛事光而备。剑挥空而纵横出碍。珠受影而趣舍相随。云鸟无章。风铃自韵。秋虫之语。木蠹之文。相传佛选器同。向道宗全说半。比丘(师俨)请为之引。绍兴二十七年夏安居日。正觉书</p>
<p>　　明州天童觉和尚真赞</p>
<p>　　　　侍者师俨编</p>
<p>　　六代祖师画像赞并引</p>
<p>天童乞食于黄岩。用祥上人。出六代祖师画像。以赞见托。原所以为祖者。直明第一头事。因缘建立。皆儿孙分上。祖不云乎。不与凡圣同躔。超然名之曰祖。繁枝远派。应化机用。妙得根源。自然随顺。斯不言可谕。兹幸随喜稽首赞云</p>
<p>　　初祖达磨禅师</p>
<p>西付不了。东行相讨。大乘气遥。少林春早。九年面壁。求人而急。三拜髓传。得嗣而贤。芦华明月夜船转。水远天低秋色连</p>
<p>　　二祖大祖禅师</p>
<p>立雪齐腰。求法断臂。有志忘诸躯。无心契诸己。了了常知。其知密微。妙不借口。的自传衣。全功归父底时节。拈转虚空绝所依</p>
<p>　　三祖监智禅师</p>
<p>道无拣择。宗非促延。死生外着。清白家传。觅罪性空。廓然大同。妙尽亡能境。机回却借功。虚明自照。靡心识。海月灵犀夜魄通</p>
<p>　　四祖大医禅师</p>
<p>授屈眴衣。秉毗卢印。师坐西山。名称东震。蜂服之粉兮春蜜之滋。蚌肠之珠兮夜蟾之孕。远气呈祥灵枝发旁。牛头接得融居士。华鸟不来庵外忙</p>
<p>　　五祖大满禅师</p>
<p>奇女之儿。双峰之嗣。传衣世称乎妙龄。栽松我愧乎颓齿。前后两身。古今一心。孤鸾风舞玻璃镜。长鲸月[馬*展]珊瑚林。钵盂狤獠人将云。几夜春坊无碓音</p>
<p>　　六祖大监禅师</p>
<p>广南樵夫。淮西行者。明珠走盘。黄金出冶。透影像兮凡圣罔得同尘。续光明兮家世自然不夜。众星之拱斗之魁。百川之趋海之下。弃钵袋而逃。提不起而恳招。非风旛之摇。示即物之情超。叶落归根兮来时无口。百千三昧兮九牛一毛</p>
<p>天童老师。未下笔之前。祖师鼻孔。一时穿却了也。事不获已。更拈出这个语话。当面直指。使人读是赞无别赞。言下知归即自赞也。见是祖无别祖。可中默契即自祖也。夫如是则正佛祖之眉目。而风彩不彰。五叶一华。随处春色。呜呼昼夜。孰不与祖师同起同坐一出一没耶。仰山云。不道见。只是不别。真歇清了跋</p>
<p>四明天童禅师。作六代祖师画像赞。意真语妙。超佛越祖。明眼汉笔墨间。自别有孔窍。非世间文字章句之学。所能仿佛也。平日甚富。恨未尽见之耳。后学读此赞。乃知大善知识寓妙意于此本。可忘乎。绍兴癸亥三月初十日。老禅士圭书</p>
<p>　　雪窦宗长老兹写师像。以授天童知事。壁龛而挂之乞语。书其上</p>
<p>妙藏绝邻。毕竟无身也。清虚之理真。幽灵独神。须臾返色也。自照之智亲。云寒有雪意。天远连秋津。缘起佛种。觉生幻尘。语细音柔。丹山凤鶵之韵。目深眉重。檀林师子之颦。借位途中宾主。借功门里君臣。洞水逆流。望云岩而半肯。曹山颠酒。知清税未全贫。曲木床头握麈尾。心传一句付其人</p>
<p>　　大宁悟长老写师像求赞</p>
<p>眼睛活髑髅干。妙在离微转处看。鱼潜水而秋痕愈碧。鹤卧松而月梦犹寒。应呼之神居谷。随色之珠走盘。影响黏谁眉得用。斲泥余地鼻无漫</p>
<p>　　万寿晖长老写师像求赞</p>
<p>空而无痕。绵绵体之若存。卓而莫群。恰恰用之不勤。光明破夜月淡泞。出山云无得而得。不闻而闻。少林之传默默。灵山之笑欣欣。龙雷相送鱼烧尾。豹雾俄披虎炳文。齐物飘飘兮。流梦似随蝴蝶去。亡机荡荡兮。清闲还与白鸥分</p>
<p>　　保福萃长老写师像求赞</p>
<p>少食枣而齿黄。老饱盐而瘿亡。兔分月魄入犀角。蜂采华滋归蜜房。源深流长。体明用光。巍巍堂堂。炜炜煌煌。檀篆香消默无语。乌藤相伴倚绳床</p>
<p>　　清潭荣长老写师像求赞</p>
<p>家山水兮静忘处所。友鱼鸟兮动忘尔汝。默默之得谁传。的的之宗自举。冰壶春未回。而痕垢无些。玉林月已上而清光有许。湛存此个宗乘。肯坏人家男女。黄梅之钵笑夜偷。少室之衣疑浪与。方彻地区。圆该天宇。神发幽而空谷应呼。声出碍而霜钟忽杵</p>
<p>　　光孝恭长老写师像求赞</p>
<p>问者不亲。传者不真。默成之性。空照而神。湛存而无像。幽灵而绝邻。赫炉冶而铸其器。吹风烟而造其春。建立诸幻。发明至淳。匠手之挥斤刃利。蝇泥之去鼻端尘。其斲有信。其受难人。偃蹇之松兮。独扶疏于雪试。[危*臬]卼之石兮。几破碎于雷嗔</p>
<p>　　能仁翼长老写师像求赞</p>
<p>行脚句亲。住山迹陈。默有余味。言还失真。金发响而出碍。玉雕文以丧纯。胸中器宇。眉底精神。虎生三日食牛气。海阔万里吞舟鳞。性得全提鼻。心传不挂唇。白雪家庭兮。独立腰齐之士。红蕉棋局兮。尝观柯烂之人</p>
<p>　　南明慧长老写师像求赞</p>
<p>发之白兮苍山雪寒。眼之冷兮远水秋还。机自转兮夜斗有柄。气自清兮星河无澜。谷应声而亡像。珠受色而不瘢。瀛海潮落兮平且净。天宇云收兮虚更宽。万化起灭兮默见其端</p>
<p>　　祖印渐长老写师像求赞</p>
<p>面孔谁传。身心自然。鉴含万像。海吞百川。锦机动而彩丝度。玉线透而金针联。说法借口。吓人空拳。平等莫移兮。任鹤长而凫短。纵横从变兮。爻坤断而干连</p>
<p>　　净居照长老写师像求赞</p>
<p>真乘无门兮佛佛道同。面壁有句兮祖祖心空。静居方外智入环中。借功明寂默。借伴入樊笼。十方周匝。三世混融。刹刹尘尘齐说法。见闻互换自相通</p>
<p>　　报愿慧长老写师像求赞</p>
<p>水秋而清。月寒而明。万机休罢。三际齐平。尘消却到法身住。幻起还从佛口生。长天之覆。大地之擎。诸祖与之同道。众汇与之同行。龟毛拂而握竖。兔角杖而膝横。更无一物借来底。招手憨僧作证成</p>
<p>　　能仁仁长老写师像求赞</p>
<p>大圆镜性。平等智心。老兔卧寒兮清炯炯明月之窟。长鲸[馬*展]海兮光漾漾珊瑚之林。千里雪翻波渺渺。百川潮涨水深深。鹏搏鲲蜕壳。子和鹤鸣阴。随应还游刃。相逢有赏音</p>
<p>　　惠首座写师像求赞</p>
<p>衰飒仪容。僶俯颓慵。玲珑岩寺。夭矫云松。艳冷晚秋菊。韵清霜晓钟。刹刹尘尘三昧事。知音何处不相逢</p>
<p>　　璋监寺写师像求赞</p>
<p>杳杳冥冥。寒雁影没而秋远烟青。寂寂惺惺。老蚕茧就而风高叶零。天机静时活。道环虚处灵。瀛之涵崧之镇。干之健坤之宁。海运鹏搏气宇扬扬。而吞舟鱼蜕。雾披豹变文章炳炳。而啸风虎猛。少林之灯未续兮。洛阳人腰齐雪庭。黄梅之衣欲传兮。狤獠祖步移碓桯。物不当情而冰凌脚快。鳞或烧尾兮电火气腥。诸尘崝嵘乎影响。三昧游戏于眺聆。跛跛挈挈也其行自信。哆哆和和也其言不轻。家法冷淡子孙宁馨。心岁寒而松柏试雪。色清白兮河汉含星。鸣阴之鹤臞而寿。巢莲之龟小而龄。棋局未散柯烂樵丁</p>
<p>　　参头智舒与众行者写师像求赞</p>
<p>背鲐齿鲵。皮鸡发鹤。西北出家。东南行脚。选佛到空觉觉空。为人除药病病药。夕壑云生。秋潭月落。偏正机轮。方圆枘凿。蝴蝶之春梦栩栩而物齐。白鸥之野盟飘飘而闲乐。妙触无当冲。应何作。剑之挥空而彼此不痕。珠之受影而自他相若。气韵岩棱音旨拗斡。跛跛挈挈兮有底迂疏。哆哆和和兮不空罥索</p>
<p>　　汤寿乡察推写真求赞</p>
<p>形仪潦倒。气貌寒槁。野云自闲。岩树谁老。性元静而妙存。体本真而空了。幻世应诸缘。荒田不拣草。风烟望断兮鸿影冥冥。天水相连兮秋容渺渺</p>
<p>　　钱郎中写真求赞</p>
<p>胜净明心。混融古今。河汉之气清秋阔。牛斗之光寒夜深。机历历兮锦梭吐绪。道绵绵兮玉线联针。月漾珊瑚海。春回薝卜林。法法变通手段。尘尘出碍胸襟。明镜谁嫌差别像。空山自答合同音</p>
<p>　　张汉乡写真求赞</p>
<p>顶覆白雪。眼横碧波。清霜濡斗柄。古壁挂龙梭。少林之华未老。曹溪之镜非磨。所得几何。家传不多。饱谙云水三条篾。钓尽江湖一片蓑</p>
<p>　　张监税写真求赞</p>
<p>幽讨厥初。湛存若虚。体明无尽。气清有余。太行之雪厌屋。黄河之冰载车。豹雾变文之虎。龙雷烧尾之鱼。风烟濡腻。草木光舒。根根尘尘了了。法法念念如如。舂坊行者得衣钵。可信心传不在书</p>
<p>　　智宣直岁写师像求赞</p>
<p>霜颅雪髭。壑眼岩眉。昆仑源我据。浑沌凿谁持。雁行没处秋天阔。华气繁时春日迟。诸尘出碍妙触无疵</p>
<p>　　禅人并化主写真求赞</p>
<p>云横其肩。雪覆其颠。空空养慧。兀兀忘缘。月射珊瑚兮。海发光而不夜。松生琥珀兮。根拥膏而有年。性惟平等。道法自然。钤锤之在握。杖拂之当拳。豹雾披梓树之野。龙雷吼桃华之川。云水丛林秋。与老成之气韵。溪山草木春曾酝酿于风烟。儿孙之力学。佛祖之家传。针线之关度。龛灯之焰联。向道龙门无宿客。而今龟鹤尽成仙</p>
<p>气清水秋。骨寒木槁。青眼柳春深。白头山雪早。具大人相也。空落不惊。有大力量也。风吹便倒。个些妙处难传。向道画工草草</p>
<p>松节老刚。岩棱早霜。鸥闲沙漠漠。雁没烟苍苍。爻象干连坤断。形器规圆矩方。闹市相逢聊举似。东家杓短西家长</p>
<p>渊默湛存。道超见闻。真照本有。妙尽新勋。虚谷之神兮大千界满。明月之影兮百亿身分。无住也浮萍流水。自由也飞鸟行云。得之有据。用之不勤</p>
<p>口阔鼻隆。神静心空。雪芦岸棱远。水天秋色同。夜寒北斗垂金柄。月落西山藏玉弓。真机宛转。幻住圆融。古佛自然交露柱。翻手覆手看变通</p>
<p>岩壑之间草木之阳春。江湖之上风烟之精神。发须野雪眉目秋津。渊默入寒蟾之窟。圆明养老蚌之珍。步步入尘。门门出身。莫愁指端兮焦尾之曲。可意钩上兮赤稍之鳞</p>
<p>身闲类莫收。心静情不流。片月自炯炯。孤云长悠悠。颠毛衰白高山雪。眉目寒清古涧秋。把似春风些子妙。施于草木十方周</p>
<p>太行盘纡。黄河泄舒。肝胆明洁。胸膺廓虚。清风未生齿颊。白雪已上眉须。少林之默无他说。黄梅之舂不识书。彻见本来人面目。名言安敢妄分疏</p>
<p>识浪沥干。肚皮束宽。口翻澜而海阔。发垂雪而山寒。妙传家法髑髅眼。巧幻神通赤肉团。相随来也。捶凿无瘢</p>
<p>山覆雪兮一颠白。水深秋兮两眼青。卦爻初作象。皮骨自成形。混沌已前之朴。阴阳未判之灵。道传不出世佛。义备勿开题经。应兮云月用也雷霆。有守而涵海镇岳。无羁而断梗流萍</p>
<p>痴坐颓然。山空壑干。离微出入。偏正往还。千年琥珀之松兮。鹤巢梦冷。半夜珊瑚之月兮。鲸[馬*展]波寒。全功及尽。借路何难。转步而回丛林也津津和气。放口而说河汉也浩浩翻澜。道逢作者谁敢相谩</p>
<p>妙传乎真转侧而神。赤脚劫空归去路。白头借伴却来人。无心分物我。何处着根尘。烟柳莺华闹浩浩。太平时节大家春</p>
<p>炯炯寒瞳。丝丝衰鬓。丘壑之姿。烟霞之韵。据坐而心空。森罗而海印。中虚也干而成离。内动也艮而变震。云行而用闲。电掣而机迅。狤獠人不惹尘埃。黄梅祖亲传屈眴</p>
<p>兀兀心传。了了忘缘。叶零白露。云散青天。玉毂兔推。而洗开夜色。银笼鹤出。而飞度寒烟。借功明位。借伴入廛。应无爽而理之平等。用不勤而道之自然。相逢识者。便与开拳</p>
<p>顶雪抗春。目寒射人。蓑裹江湖雨。斗浮河汉津。拙忘机兮抱瓮。妙不传兮斲轮。谷鸟岩华自声色。十方普现刹尘身</p>
<p>气貌棱棱。眉目温温。一脉之分派。发昆仑之源。百川之吞潮。落珊瑚之根。风烟清远秋之痕。草木秀拔春之恩。古壁之梭兮蛰龙之骨。寒潭之璧兮夜月之魂。老发衰髭。顶雪颔丝。方头似凿。钝口如椎。相逢闲受用。惯吃落便宜。蒲鞋价贱陈尊宿。浆水钱还王老师。法不当情兮。平等得定慧之学。心无所住兮。自然见离微之时</p>
<p>松石岁寒。云月高闲。野雪发须上。秋波眉睫间。用持智柄。静入道环。觉心了了。幻事斑斑。草木精神兮。风流自得。丛林气像兮。春信谁悭</p>
<p>雪浸发根。秋生眼棱。明月泉头客。清风楼上僧。潮翻麈尾兮蹴踏龙象。风旋羊角兮变化鲲鹏。主盟佛事最得人憎</p>
<p>三河野人。两淅社宾。湛存该理智。妙触出根尘。乌藤行脚丛林事。鈯斧住山云水身</p>
<p>枯木形骸。野云踪迹。照兮夜色月摩。默也潭空秋入。三千界露半身。九万里成一息。随类应缘。何翅百亿</p>
<p>岩岩山有秋痕。淡淡云无宿根。入极一默之底。出成三昧之门。用不勤湛若存。澄弗清兮搅不浑</p>
<p>漆黑眸子。栀黄面皮。智静霁月相照。身闲野云不羁。该抹把手陈尊宿。细腻点头王老师。针兮线兮明联暗缀。音兮律兮自拍独吹。尔道是谁。芙蓉之孙兮丹出之儿</p>
<p>棱棱之山早雪。渊渊之水先秋。静也虚谷之应。动也闲云之流。自怜方外专默。谁与环中至游</p>
<p>云山之姿。水月之像。大海之容。太虚之量。受也的的无心。应也头头离相。随缘有照兮。妙而不痕。彻底亡依兮。空而不荡</p>
<p>默有心传。休将相观。烟巢鹤梦。月窟蟾寒。静里万缘藏鼻孔。笑中百事见眉端。而今须发点半白。向道丛林历百难</p>
<p>只是个人。到处分身。万水中间月。百华头上春。不外一法。不受诸尘。生处熟也疏处亲。默时说也静时神。钵盂着饭饱还喜。柱杖入拳饥放嗔</p>
<p>一相无相虚空等量。一身多身物像俱春。动也出岫之云。静也居谷之神。现形说法也刹刹尘尘</p>
<p>看看变态毫端。春风不泮颠毛雪。秋色自摩眸子寒。笑添面孔两眉展。参饱肚皮三篾宽坐曲木床。握乌藤杖。铸佛祖之楷模。活丛林之气像。尔莫来虎口撩须。谁更敢蛇头揩痒</p>
<p>山寒带雪痕。春信入华根。造化岂无柄。区分自有门。出出没没也。俱承此恩</p>
<p>髑髅历干。鼻孔觉宽。廓空三际。不立毫端。面目风霜杀。身心水月寒。情尘净尽兮。万像齐观</p>
<p>寒肩自高。饥眼较大。乌藤瘦握拳。曲木默据座。无言而独灵。有唱而谁和。秋摩水色兮清绝瘢痕。春入华枝兮妙亡程课</p>
<p>衰发半白。笑面微红。野水秋无像。丛林春有功。华繁纷梦蝶。天远没飞鸿。借问分身几许。相随南北西东</p>
<p>舌头肉一脔。口唇皮。两片有时说道谈禅。忽地轰雷掣电。万机影销。一色功转。本来无物镜非台。胡汉不痕何所见</p>
<p>风观痴甚。形骸老生。眉棱阴觉重。鼻息静还清。二仪未兆。一点圆明。霜洗斗牛湿。秋晴河汉横。莫将毫忽痕空性。向道环中长太平</p>
<p>身心山野。面目草灰。默说一句。明暗全该。机流电天上之火。动发阳地中之雷。变化穷通有许事。向道俱从恁么来</p>
<p>静据胡床。久而愈芳。默亡痕黑白。贫不觉苍黄。住无相兮龟之藏。行无章兮鸟之翔。月烂烂而鱼吞光。华菲菲而蜂采音。相随来也触处堂堂</p>
<p>眉下眼深。额上骨隆。说禅口窄。受道心空。闲闲无伎俩默默有家风。片月濯磨秋更白。百华点染春能工</p>
<p>暗而明虚而盈。水天秋色共。月昼夜潮平。无在不在。无生不生。诸尘随起倒。万化得纵横。默默大全兮壁挂闲口。堂堂正受兮谁粘恶名</p>
<p>这样师僧。面目可憎。名摸还不似。藏覆又何曾。虚空阔无工夫挂剑。沧海深有伎俩挑灯。抖擞头陀备。玲珑道者棱。入闽借问何如个能</p>
<p>心闲不被身碍。饭饱仍嫌口多。妙应群机活卓卓。默传一句圆陀陀。呈似了也。还相识么</p>
<p>鼻筒直眼眶深。默时自觉失却口。妙处谁会相传心。便与么只如今。影中辨取兮户挂凋林</p>
<p>这个仪形。丛林饭丁。春山有雪发衰白。秋水无风眼冷青。妙明田地。净浊门庭。万缘不倚活卓卓。一事不着空灵灵。把手与药兮谁寻本草。问津指源兮自得图经</p>
<p>形仪淡如。胸腹空虚。懒不学佛。钝不知书。静应诸缘而无外。默容万像而有余。齐物而梦蝶。乐性而观鱼。渠正是我兮我不是渠</p>
<p>灵灵一物。名模不得。长鲸居沧海之渊。老兔卧明月之窟。已展不缩。拗直作曲。只么赢时会也无。不须喝彩兮盘中双六</p>
<p>似则不是。是则不似。动兮行云。静兮止水。能随缘不堕类。百草头上老僧。二仪已前自己。莫将此个形骸。枉挂他人唇齿</p>
<p>静掩双皮。喜扬两眉。秋容清水色。春信闹华枝。跛跛挈挈。憨憨痴痴。摩触家风兮鼻孔累垂</p>
<p>闻名不如见面。都卢是个一件。风埃闹处常闲。行市贵时却贱。圆珠不拨转。精金久磨炼。触犯机锋兮青天流电</p>
<p>须发老如。眉目清亮。秋生野水之中。雪照寒山之上。湛海之心。吞川之量。头头不爽机宜。处处相投稳当</p>
<p>依样画胡卢。相逢识也无。蹉过了丰城埋剑。觑得破合浦还珠</p>
<p>发白寒山有雪。眼深秋井澄波。混沌凿那亡大道。昆仑源自发长河。一笑十方三世事。不妨随处萨婆诃</p>
<p>山高早雪水深先秋。功勋极处退一步。黑白前时赢一筹。相随来也还知否。南北东西得自由</p>
<p>身兮芭蕉。口兮葛藤。雪乞人天饭。光传佛祖灯。机活作春像。念冷摩风棱。金针玉线兮谁我绳绳</p>
<p>发作残雪之白。目带深秋之寒。春山未暖。野水无澜。家风摩鼻孔。好事上眉端。三世因缘兮半身而应。十方刹海兮一吸而干</p>
<p>寒坐无言。孤藤在拳。片心群像外。一句万机前。身闲眼活。盘滑珠旋。虚空故无壁落碍。解了十方三世缘</p>
<p>道随缘而不变。源赴汲而不枯。禅悦之食兮饱其腹。法空之座兮跏其趺。青原自喜有麟角。黄檗谁嫌捋虎须</p>
<p>野水秋清。寒蟾夜明。气像能虚白。家风自混成。鼻快筒直。眼嗔角生。太空同体而豁落。万像同用而峥嵘。人间有饭饱皮袋。默默憨憨谢太平</p>
<p>老态垂垂。岁月浸欺。半头生白发。瘦骨裹黄皮。情闲用而活。句妙默而知。河阔斗寒云静夜。天无四壁风披披</p>
<p>眉垂而杨。口默而方。了见源底。净极发光。月魂排夜色。斗气濯秋霜。谁嫌眼上嗔生角。我道机前影不章</p>
<p>面孔何如。雪发霜须。秋明月窟。春发冰壶。妙尽还移步。功忘聊放锄。拈来随处成宗要。向道斯人德不孤</p>
<p>白发颅上。青瞳眉底。雪点疏林。秋明野水。万像自相投。一灵还不倚。默默一尘入正受。历历诸尘三昧起</p>
<p>净而纯中无一尘。纯而净中有万应。眼睛明鼻孔正。更将折筯搅沧溟。令彼龙鱼知水为命</p>
<p>瀛涵崧镇。深兮高兮。默默之得。类之不齐。一鼻直两眉低。影像尔能半露。语言谁得全提。少林九年兮痴坐凄凄</p>
<p>白发星星。骨臞气清。雪浸山嵂[山/兀]。秋在水渟泓。流琥珀兮涧松老。射珊瑚而波月明。影落大千去也。何妨触处峥嵘</p>
<p>月犀得晕。雾豹养文。有通有变。或合或分。夜寒河濯斗。山润石生云。妙湛体前明历历。从交天下乐忻忻</p>
<p>不寒不枯而秋颓。不净不垢而春来。神虚而应。机发而回。分身慈氏。合掌善财。弹指作声兮楼阁门开</p>
<p>身心清恬。面目冷严。烟巢寒翠栖鸟梦。风漪绿净游鱼潜。荡荡兮眺听自妙。闲闲兮声色不粘</p>
<p>看看气味历艰难。百城心胆老。三篾肚皮宽。秋晚长河淡。霜清北斗寒。哆哆和和兮休嫌冷语。点点闪闪兮定遭热谩</p>
<p>霜缣写病姿。寒木得春迟。山居自肯束三篾。尘立每烦颦两眉。牛头不懒虎头不痴。个事十成还自知。饭塞饥肠衣补破。不妨唧[口*留]出家儿</p>
<p>臞山早寒。老木先槁。心潜三界空。念动一尘眇。太虚谁与增添。万像何曾欠少。止犹谷神唯自知。肯把闲身相搅扰</p>
<p>无像而像。有许模样。不真而真。只个形神。豁清也千岩万壑而秋。光丽也诸尘百草而春。恁么来兮处处相亲</p>
<p>默默而知。灵灵者谁。无像而独存鼻孔。有句处不挂唇皮。夜冷星河阔。霜清斗柄垂。从缘应世也。恰恰相随</p>
<p>山林眉目。水月身心。雪何早而古岩棱。秋似先而寒潭深。机头锦绪。线尾金针。谁云道大兮自有知音</p>
<p>神静气清。心空眼明。诸尘中豁落。万像里峥嵘。去而随来而迎。三世竖十方横。风吹便倒须相信。恰恰谁曾与物争</p>
<p>须发衰白。雪点寒林。眉目冷青。秋生古涧。应之有余。用之何限。风浪不管兮闲似浮鸥。水天相连兮远随归雁</p>
<p>拙口默默。闲身寥寥。去住妙提其印。死生谁与同条。捋须黄檗。夺杖芭蕉。十方三世兮一句全超</p>
<p>传之失真。体之而神。明白智圆而有照。清虚理极而无身。心萠法法。影落尘尘。一段精光华上春</p>
<p>是真是假。谁相描画。似我似谁。莫入思惟。地方成矩。天圆自规。三界更无些法剩。一身还与十方宜</p>
<p>眉目炯炯。须发苍苍。疏林沾野雪。古涧湛秋光。锦缝谁分梭路细。针关初透线芒长。鹤梦未晓。鸟行无章。平买平卖兮还他当行</p>
<p>深默而耀。至虚而灵。我亡黑白。谁为丹青。一点落机纽。万缘分化形。月下水而明洁。云出岫而轻盈。善应无方果如此。这回随处立门庭</p>
<p>兀兀之姿。拙钝之师。静而亡像。动不知时。有口要挂壁。无机不度丝。秋气清而星河淡淡。天宇阔而夜斗垂垂。是个面目兮与尔相随</p>
<p>气清山秋。用光月浮。一无所寄。六不得收。任腾腾而异类。活鱍鱍而随流。天上天下。云水自由</p>
<p>孤身云闲。老发雪白。丛林眼孔清。河汉口门窄。应时谁外诸缘。转处自消一色。峥嵘万像森罗。向道与他平出</p>
<p>赤肉凿窍。干骨裹皮。自然无我。尔道是谁。双瞳秋点点。两鬓雪丝丝。筇倚床头。不去诸方行脚。口挂壁上。欲学古人住持。渊默有句。真得无师。崖蜂春采薝卜华。海鸟梦卧珊瑚枝</p>
<p>岁寒之姿。衰发丝丝。明白之传。湛存绵绵。秋空霁而天连水远。夜色冷而河横斗旋。平买平卖兮将高就下。中规中矩兮随方逐圆</p>
<p>像兮非真。真兮非像。妙明四大之前。自出诸缘之上。不把一字之心传。有吞百川之器量。随方普应而不亏。的的夜光而在掌</p>
<p>默默家风如如规矩。妙不可以言传。真不可以相取。明白月壶。廓清天宇。物我情忘兮谁分尔汝</p>
<p>智须转色。净还发光。活眼唯自照。喜眉为谁扬。巍巍堂堂。炜炜煌煌。莫道侬家兮触事面墙</p>
<p>净智而昭昭。体空而寥寥。天心河淡月欲下。松顶雪寒春未消。三世迁流兮弹指可断。万年长久兮一念全超。恁么来也。顺风上潮</p>
<p>山之寒兮带雪。水之清兮含月。默而灵兮卓卓妙存。静而应兮尘尘光发。彻见离微兮任出任没</p>
<p>赤肉一团。疏通数窍。惟色惟声。乃听乃眺。不借应而即真。不外虚而常照。长时默坐亡世机。万里青天绝飞鸟。谓尔画工。那得其妙</p>
<p>心得而真。物应而神。幻住三昧。觉了诸尘。洒洒落落不共法。浩浩荡荡无边身。明明白白随流月。叶叶华华到处春</p>
<p>情谓之外兮言路那通。形壳之外兮模画那同。一方明有月。万籁啸而风。其应而妙。其用而冲。图星之拱兮周罗而北。流水之向兮曲折而东</p>
<p>木石形骸冰雪肝胆。一点妙难名。十方机未感。寒林摇落兮。谁捋老虎之须。沧海潮干兮。谁探老骊之颔。默默湛存。昭昭元鉴。发用也连乾断坤。缘应也明离暗坎</p>
<p>寒着苍山之骨。雪压老松之颠。形气清而有像。心迹泯而亡缘。诸尘不受。一印周旋。大大小小兮。方方圆圆。神观湛湛。和气津津。玉涧流月。琼林发春。恰恰相融也。何此何彼。堂堂不在也。夺境夺人</p>
<p>心空月高。发白雪饶。气吞百川兮其口如海。浪卷万里兮其舌翻潮。一句直指。三乘独超。忽雷破蛰起平地。赤脚踏虹登九霄。影草笑无术。烂柯知有樵</p>
<p>眉目十分。精神一段。岩高雪释迟。木老春来缓。古涧明月宾。青山白云伴。借光何处不分身。刹刹尘尘谁解唤</p>
<p>默默有得。灵灵无依。妙穷出没。照彻离微。万像齐收一印。三昧遍在群机。而今恁么相随去。终日如愚不我违</p>
<p>肃萧而秋。万化潜收。英英而春。群汇舒伸。天地之间谁造物。枢机之发是何人</p>
<p>八字眉低。四方口阔。发色松雪寒。目光岩电烁。槖籥之空。枢机之活。其间勿尔安排。里许是谁造作。影草不彰兮。妙触无瘢。没身不殆兮。长生有药</p>
<p>凄然而秋。眼冷心休。温然而春。口笑眉伸。了了无分别智。恢恢不思议仁。亡机返朴。得用还淳。图画之巧。那有其神</p>
<p>秋入眼角。春生鼻筒。钳锤坚外。槖籥虚中。世机抱瓮之拙。道用斲轮之工。蜂采华房兮。蜡脾酿蜜。犀酣桂毂兮。兔鼻流通</p>
<p>萎萎嬴嬴。跛跛挈挈。用绵绵而云行。机历历而电掣。有时缄口衔枚。也学住山束篾。生兮不生。灭兮不灭。秋水之月兮。春山之雪</p>
<p>身心自然。松石亡年。春云闲似鹤。秋水远连天。虚能外应。默守家传。东西南北。一等周旋</p>
<p>赤肉一块。臭脓一袋。何物着乎中。有应发于外。妙入群机。默成三昧。个时撒手断崖前。方见浑仑扑不碎</p>
<p>教示无辙迹。赞之绝涯岸。才发名言。便成形段。月芦混处鸣鸥。天水连时没雁。而今对现十成。向道只得一半</p>
<p>清白而游。江湖风月之秋。变态而神。云烟草木之春。体之而真。用之而淳。非佛非祖。而能佛能祖。非天非人。而能天能人</p>
<p>四大无埃。五蕴外来。智慧尚归父。因缘初不媒。西山寒月下。东海夜潮回。一一根尘妙触事。千千手眼随宜开。众生世界了如幻。影像那涴吾灵台</p>
<p>看看心空骨寒。槁木暖未发。髑髅津沥干。秋入眼角。春生鼻端。相呼相唤知音会。为我门前倒刹竿</p>
<p>个是何人。气清骨贫。烟霞面目。丘壑精神。二仪自然一体。万像况与同尘。床上全威白额虎。钩头可意赤稍鳞</p>
<p>尔是何人。缁衣裹身。静住天无四壁。机回月带重轮。梦蝶境中闲有趣。露蝉胸次净无尘。相随化事入[廓-享+墨]井。百草头上风烟春</p>
<p>貌古而孤。气清而臞。秋生林壑。月在江湖。见道之体盈而虚。随世之用有而无。佛佛祖祖。只个规模</p>
<p>静而纯湛而存。海日珊瑚树。岩松琥珀根。家风传父祖。事业付儿孙。回途妙触了机用。个是百千三昧门</p>
<p>寒林气清。晚浦潮平。自由之像。相随而名。孤藤拳脱略。三篾肚膨亨。闹市谁嫌机用熟。丛林人道饱参生</p>
<p>清白传家。湛存授手。木落风高。水明月昼。双瞳冷用眉。片舌闲摇口。宗通也洞水逆。流孝满也曹山颠酒</p>
<p>寒雪覆颠。闲云拥肩。动随尔后。静住其前。百草头边老僧句。千华台上古佛禅。法法出碍。心心密传。百战之疮兮风雨瘢痒。九野之耕兮泥水领穿</p>
<p>体之湛存。潮缩海门。用之亡痕。春入华根。光明射珊瑚之魂。波澜派昆仑之源。影动非幡。声扬度垣。静以应繁。冲以待喧。骐骥之姿千里之奔。云梦之量八九之吞。斲轮之工兮拟谁授克家之学。抱瓮之朴兮将自灌丈人之园</p>
<p>岁寒之容。高岩雪松。清白之胸。冷月霜钟。种田博饭。地藏之春农。明镜非台。黄梅之夜舂。百草头上闲和尚。而今何处不相逢</p>
<p>本体无生。诸尘幻成。白发雪漫顶。青瞳秋在泓。妙触出碍。机用超情。珠走不留影。谷虚还应声。默默坐寒唯自照。天无四壁月三更</p>
<p>神定气平。心空智明。其机静而自应。其用虚而不盈。寒潭月落。霁夜河横。绍了亡祖位。借功成佛名。建立因缘皆尔尔。刹尘世界与众生</p>
<p>蛰梭未飞。肌肤不把。老虎似衰。眼力犹威。头须霜雪坞。舌颊风雷机。气爽秋高河汉阔。霁寒夜永斗牛辉。阴阳爻象。天地范围。借伴来也。相逢庶几</p>
<p>二仪同根。万物一源。机活静枢之臼。象成玄牝之门。幽而不昏。湛而若存。用妙触而出碍。体至虚而无痕。车辙出门而合度。桃李成蹊而不言</p>
<p>枯木之春。蟠桃之辰。自然时节。不费精神。啐啄丹山之凤窟。游跃桃华之龙津。一机历历。三昧尘尘。眼中之物物中眼。身里出门门里身</p>
<p>疏豁性情。谷虚而不盈。舒散胸肤。冰涣而不凝恁么来也。触处相应</p>
<p>锦云晚晴。璧月夜明。妙心无住住。幻事不生生。天际冥冥雁字没。潮痕滟滟鲸波平</p>
<p>静复湛存。潮退珊瑚之根。智随用奔。派发昆仑之源。光风草木献春像。霁夜鱼龙吞月魂</p>
<p>山向岳奔。川趋海吞。船浮水柔有力。雁没烟冷无痕。二三四七传持之句。百千万亿变化之门。招手授手。知恩报恩</p>
<p>孤节老全。丛林岁寒。机用千变时事百难。玉经火而愈润。莲秀水而常干。牛头之懒口挂壁。麈尾之辩舌翻澜。触事出碍兮虚空挥剑。众影不粘兮明珠走盘</p>
<p>老节疏踪。傲雪之松。真智证理。吟云之龙。饱丛林而彭亨肚。善知识而隗磊胸。春成万物兮平等无像。海吞百川兮自然有容</p>
<p>智静用冲。道明体空。清白转色。幽微借功。一乘句里那回互。百草头上还疏通。虎头之顾。牛头之融。且痴且懒。不谋而同</p>
<p>江湖之秋。清入双眸。草木之春。温生两唇。髑髅眉底自照眼。赤肉团上无位人。门门得用。薄艺随身</p>
<p>观身因缘。芭蕉不坚。悟世幻化。木槿之谢。舒丛林之气兮。时节长春。分密室之灯兮。光明不夜。应物现形。见闻闲暇</p>
<p>节棱棱而老松之孤。心空空兮修竹之臞。雪霜之气。丘壑之躯。云水之去就。丛林之典模。放开来底。相识也无</p>
<p>余云消于霁虚。片月上于秋壶。光清岩壑。影现江湖。类中之异。物中之殊。虎生三日食牛气。马走千里随母驹。赏音有以。德邻不孤</p>
<p>虚空之身兮遍十方。古佛之心兮踰三光。得之而藏。兀然如秋兮。百念自凉。用之而芳。粲然如春兮。万像成章。德形外徼。道在中央</p>
<p>刹刹尘尘。随应现身。百川之月。百华之春。阿尔随宜手眼快。更谁敢议骨头贫。道交德邻。主主宾宾</p>
<p>三世混融。据本来而合同。六门变通。在今日而亡功。下钱胡饼案。放手馒头笼。南山起云兮。北山下雨。古佛露柱兮。互换家风</p>
<p>寒雪一颠。秋云半肩。渊默曲木。月行霁天。转功能就位。借伴还入廛。机用也离虚坎实。变通也坤断干连</p>
<p>无明而明。无生而生。静枢机活。玄牝象成。随缘百亿纵横用。妙触门门出碍情</p>
<p>从身出门。即物契神。一机历历。三昧尘尘。逢场且了游戏事。向道非无幻化人</p>
<p>心空观身。眼冷对尘。本来无物。幻起成春。动若行云而应。止犹虚谷而神。门门随事得三昧。机用纵横不倩人</p>
<p>秋山臞而清。秋水瘦而净。万法自齐观。一音还普应。方圆之器着虚空。随来随与无余剩</p>
<p>寒岩着雪。老木含春。独灵空劫眼。不碍肉团身。枯禅三椽兮。自守其默。豁净四壁兮。谁管其贫。森罗万像兮。根根尘尘</p>
<p>山秋而臞。水秋而净。得丘壑偃蹇之姿。赋猿鸟超摇之性。离微彻见根。动静该听莹。提来万法上看。更没一丝头剩</p>
<p>性不疏通。机不捷敏。颓慵陋见闻。急快失容忍。一默清秋兮。芙蓉华开。万态浩春兮。葛藤蔓引</p>
<p>须发沧浪。形容寒瘠。春林带雪痕。云山染秋色。光明一点兮。蚌有蕴于月华。清净八弦兮。鸟不飞而天碧</p>
<p>其来何从。云起孤峰。其去何诣。月落寒水。而今处处相随行。的的浑身是眼睛。万像森罗互为用。不许蝇泥粘鼻孔</p>
<p>如圭如璧。雕文丧德。如云如石。坚润是式。苍竹无心岁寒色。老松有傲霜雪力。照破诸缘兮。两眼如漆</p>
<p>气宇豁落。精神萧散。尘劫坐空。世缘居简。闲闲淡淡。枯木云。沥沥漉漉通身眼。森罗万像同条。莫道个人檐板</p>
<p>山寒露风棱。水瘦褪沙痕。劫空须到底。用妙不循根。宗派谁传衣钵。他家自有儿孙</p>
<p>清若松篁雪。虚明河汉秋。深心老节岁寒事。稳放胡床默默游</p>
<p>寒山骨瘦。雪林气清。万机寝削。一点光明。其灵不可像。其妙不可名。默倚蒲团坐终日。尔道何时不太平</p>
<p>一片间心。十方充塞。春律行兮发华。秋风敛兮落木。谁调谁牧。不伤不触。万像同放光明。太虚了无棱骨。中规矩兮东西南北</p>
<p>眉目古涧秋。须发寒岩雪。去就丛林出身。触动葛藤生舌。扬拂握拳。破关击节。雾变豹而草木光。雷趁蛟而山石裂</p>
<p>轻重之衡。妍[娟-月+虫]之鉴。堂堂类而莫齐。的的混而不滥。身世闲闲。情田淡淡。秋水澄澄。江鸥泛泛。一点彻底兮。丛林渊源。万化夤缘兮。葛藤枝蔓</p>
<p>视物眼深。说禅口快。一点不着虚空。万化谁分器界。应众缘而间六根。入诸尘而住三昧。其小无内。其大无外</p>
<p>木老春何晚。山寒秋最先。渊默有佳处。湛存天地前。静亡所住。动解随缘。黄芦淮上东西岸。明月渡头南北舡</p>
<p>臞而且老寒木未春。静而愈明古潭有月。天苍苍而无空无缺。云闲闲而乍出乍没。二仪同根万物一体。莫向诸缘分彼此</p>
<p>眼深眉长。口阔面黄。秋月破夜色。古涧含秋光。念萌自得出没像。功转不落偏正方。拈起能来应机用。者回触处露堂堂</p>
<p>默而不凝。照而不流。关棙虚而活。机轮转处幽。闲云淡而无雨。野水清而有秋。要将平等一如相。着在森罗万像头</p>
<p>山肥拥云。水明濯月。动随偏正往来。静见离微出没。得万像之根源。识诸缘之窠窟。相随来也。不遗毫忽</p>
<p>额高耸骨。眼深藏神。诸缘淴合。一默真醇。自得混成物我。谁能碎折根尘。不来而来不见见。会方知音彼上人</p>
<p>白发半山雪。青瞳两眼秋。的的环中意。绵绵方外游。虚空说法何须口。万像森罗自点头</p>
<p>默默而游。如如而说。鱼行涧底秋。鹤梦松头月。大智而愚兮。大巧而拙</p>
<p>颠毛如许白。面孔较些肥。寒松偃蹇兮雪在顶。枯山臞瘠兮春添衣。据床握杖。雷吼电飞。光痕已露也。是谁见几</p>
<p>须发老白。眉目穷愁。六窗寒照雪。一点冷摩秋。干处着脚。闹里刺头。枢静机活兮。全放全收</p>
<p>鼻似截筒长。目如点漆光。据床握柱杖。河汉夜来霜。云山苍苍。水天茫茫。烁迦罗眼三角。舜若多身十方</p>
<p>面目风霜。身心春阳。用杀活之手段。整宗祖之纪纲。秋生野水鱼潜稳。月在寒松鹤梦长</p>
<p>机锋不敏。神观不清。一点寒灰后。三乘热碗鸣。历代祖咽喉把定。十方心手段放行。春风剪剪兮。物像英英</p>
<p>缄默之妙。本光自照。鉴物之真。眼里有筋。出气之快。鼻头有窍。见道之根。德象之要。处处相应兮。不余不少</p>
<p>情态云间。身心月寒。鼻孔气出快。髑髅津沥干。鳞龙游跃兮。雨翻雷吼。鲲鹏变化兮。海运风搏</p>
<p>妙处难传。明明像先。光凝雪月。秋连水天。百亿分身随应事。更嫌何处不周旋</p>
<p>白发寒岩雪。青眸古涧秋。身心明月磨田地。河汉清霜洗斗牛。识金鋀用锥钩。万化区分柱杖头</p>
<p>静据胡床。间握柱杖。正念绝机丝。起家无伎俩。珠旋翡翠盘中。月在珊瑚枝上</p>
<p>默时说说时默。白云无定心。青山有奇骨。半夜月移兮老兔推。百川潮落兮长鲸没</p>
<p>个住山人。平生惯贫。寒枯青嶂骨。闲淡白云身。无影树头兮。露鹤梦月。不萌枝上兮。华蜂采春</p>
<p>是个人欠精神。家风青天没四壁。事业白云间一身。古涧之津。枯木之春。水曲折而归大海。华次第而趁芳辰</p>
<p>默默而坐。佛祖勘破。水冷鱼潜。天空鸟过。半夜失却牛。平明拾得火。乍卷乍舒兮无可不可</p>
<p>衲僧顶相。不可近向。俯而九渊之下。仰而重霄之上。以法界为疆以虚空为量。闹市里释提洹因。百草头俱低和尚</p>
<p>阿侬家风。至穷而通。豹变文而雾重。龙退骨而潭空。指南画北。说西道东。点头摇手。佯狂诈聋</p>
<p>颠毛衰白。眸子寒青。闲口能吞佛。虚空解讲经。古鉴出匣。太阿发硎。放得无依用得灵</p>
<p>应现般般。初无异端。春昼华丽。月明水寒。界方四棱榻地。珠圆一向走盘。呈似识与不识。请君急着眼看</p>
<p>深深沉沈。心不见心。理亡出没妙超古今。锦机丝度密无缝。玉涧水流寒有音。友约寒山拾得子。拍手一笑舒胸襟</p>
<p>动若出山云。止如居谷神。无心千种用。有应十方真。通气相烦鼻孔。说禅不挂口唇。谁知默默坐中意。长养昙华劫外春</p>
<p>静而神默而真。方寸绝四壁。大千成一尘。拈来百草头边看。浩荡华华叶叶春</p>
<p>貌悴情枯。云间月孤。诸根影像有。百念肺肠无。毒蛇头少人揩痒。猛虎口是谁捋须。有时变态兮。电卷雷驱</p>
<p>默默工夫。心田自锄。醭生唇上满。泥斲鼻头余。少林何曾说话。曹溪不识文书。谁言伎俩浑无巧。自信家风也不疏</p>
<p>湛而不浑。妙而长存。秋水何色。野云无根。半夜天空河汉净。老兔濯濯明月魂</p>
<p>写出个僧。冷淡无能。默耕田地。力锄葛藤。入海泥牛绝消息。度河月兔有光棱。携去尘中成化事。更嫌何处不相应</p>
<p>默守枯寒。心心见端。琉璃井秋光湛湛。珊瑚枝月影团团。髑髅眼活兮。妄识沥干</p>
<p>静而无像。动而无功。湛兮秋下水。应也树头风。到处随缘成佛事。超情只个是神通</p>
<p>视之其夷。听之曰希。真声真色。何是何非。春山润而云起。秋水澄而月归。见闻断痕而外分变化。功勋转处而内尽玄微</p>
<p>两眼碧一面黄。舌头不掉。鼻孔难藏。老兔静弄魄。灵犀通得光。历历机感兮。何用思量</p>
<p>披风兮崇丘。玩月兮方舟。一身不羁兮太平时节。八纮无碍兮清白谁俦</p>
<p>间云之动。野水之流。体万像之平等。了一身而自由。机轮无滞兮凿枘相投</p>
<p>五叶之华。三斤之麻。外无棱角兮。中无孽芽。箭石不是虎。酒弓不是蛇。千里之失兮毫厘之差。得非思议兮。自谓一曲之士。望绝涯畛兮。人称大方之家</p>
<p>默默之语。如如绝虑。野水有秋。间云无雨。十方三世兮无我安排。六道四生兮非吾行伍</p>
<p>智极而藏。静极而光。蕉雷之展。葵日之芳。占宝器而蛮眼碧。理华须而蜂股黄。中规中矩兮。乍圆乍方</p>
<p>一亘清虚。十分明白。借兮是功。转兮非色。天盖地擎兮。体之有余。雷轰电掣兮。用之不测。情未生时如何隔</p>
<p>洞见其颜。拈却案山。影流心鉴。智入道环。师旷不闻。而其声自普。离朱不辨。而其色非悭。一点自然兮。妙超过未现在。十方平等兮。全该内外中间</p>
<p>邈之不真。传之不神。得而无得。亲而无亲。体离微彻照之智。本盖载生成之仁。出一二三之数量。等千百亿之分身。用弥光也物中之眼。气专柔也主中之宾</p>
<p>澄潭之月。苍山之雪。清白家风。灵明事业。秋空净无痕。野云闲不彻。如今借问旁观。且道看何行列</p>
<p>体之象先。得之自然。心空有以。道大谁传。蟾任珊瑚之树。蚌蕴明珠之渊。弹指分身兮三千大千</p>
<p>漆点两眼。雪丝半头。嗒然亡耦。转处还幽。一等高闲兮。余云敛霁。十方清白兮。片月摩秋</p>
<p>青山之主兮体本平等。白云之宾兮用能自然。应有余兮神不可测。得其简兮妙不可传</p>
<p>秋山骨瘦。秋水神清。岩松寒更翠。涧月夜还明。灵然曲木坐不语。四海九州俱太平</p>
<p>面目古怪。气宇深清。涧月夜白。松雪寒明。舜若之身兮谁前谁后。首罗之眼兮不纵不横。相随来也流水浮萍</p>
<p>天苍苍而云间。水深深而月寒。妙一点之自得。纵四辩以奚殚</p>
<p>须发垂白。面皮淡黄。茶醒睡眼。饭塞饥肠。情田闲自廓。心地净而光。云敛山川雨。月明河汉霜。门门得用亡机械。个事十成谁覆藏</p>
<p>发白而老。面黄仍病。穷地水火风之根。得见闻觉知之柄。一气专柔。诸尘善应。魏臭而良。橘陈而令。尽大地药。了调和之治方。满虚空身。识起灭之缘性</p>
<p>静而不纷。野而不文。丘壑身心麋鹿共。江湖风月白鸥分</p>
<p>全心之相全相之心。写成这个。聊应而今。天苍苍兮白鸟没。水深深兮红麟沈。月钩云饵。玉线金针。一般料理兮。妙出威音</p>
<p>是兮不是。别兮不别。水冷涵秋。山寒带雪。传家之印兮中间无文。常用之针兮两头无穴。游世之身云月间。说禅之口河汉决。自然随顺因缘。向道不乖时节</p>
<p>发之白兮高峰早雪。目之青兮古涧先秋。月炯炯兮。自有光通犀角。草苍苍兮。谁能硬桉牛头</p>
<p>额颅高眼孔深。画工不识。谁是知音。江湖烂烂兮。月还有魄。丘壑闲闲兮。云自无心。几处相逢不会唤。蓑衣箬笠卖黄金</p>
<p>器宇廓落。形像干枯。一点彻灵府。万年空劫壶。青原门下识麟角。黄檗床头捋虎须。死中还活兮。活中还死。无中却有兮。有中却无</p>
<p>天庭宽而祖宗光。地阁阔而儿孙昌。中间鼻孔自家底。出气通快浑不妨。坤六短干三长。饱丛林汉休雌黄。今年蚕食两叶桑</p>
<p>目瞳秋炯炯。颠发雪毵毵。饭塞肚皮饱。茶湔舌颊甘。龊家有彩。机事无堪。白牯厘奴却知有。而今羸得放痴憨</p>
<p>毗卢之口闹嘈嘈。普贤之身闲飘飘。理无不备。事不相饶。小舟点点浮烟水。柔柳垂垂映竹桥</p>
<p>何须魁斗之名高。不在山川之气豪。有口挂壁。亡牛奏刀。纵横佛用。分付儿曹</p>
<p>云水性调。丛林气高。肚皮束篾。版齿生毛。十方身虚空样放。二升米柱杖头挑</p>
<p>蒲寒柳衰。融懒顾痴。坐稳实踰劫。心空佛是谁。明而了妙。微而入离。天清河汉阔。露冷斗杓垂。借伴而来应供。分身在处成规。百草头边春浩荡。黄莺之语对华枝</p>
<p>岩壑之骨洼而隆。烟霞之气温而融。其默而通。其应而冲。流云出谷。霁月行空。十方三世兮南北西东</p>
<p>清白之标。庄严匪销。袁安卧雪。许由弃瓢。不萌枝上春苒苒。无影树下秋寥寥。借伴入廛来卖买。相逢莫怪不相饶</p>
<p>眉目岩岩身心静恬。万机自息一默谁参。虚空兮霁云卷谷。清白兮夜月濯潭。春入丛林兮。谩道化工百亿。神游浩劫兮。底意真超二三</p>
<p>鼻直口阔。目深眉低。灯连少室派接曹溪。恰恰混不得。堂堂类不齐。把手共语。出力相携。春风浩浩。秋风凄凄</p>
<p>发白面黄。鼻直口方。云水精神老。丛林气味长。青蛇露时星烂烂。白鸟没处烟苍苍。印空有据。印泥成章。家家门前柏树子。岂独赵州能对扬</p>
<p>两限深秀。双眉下垂。面目严冷。身心古锥。云水盘游。寻常梦于行脚。丛林寂默。三十年之住持。穷河汉于昆仑之椒。渊源亲到。拈斗杓于混沌之外。佛祖犹疑。变通不倦。施设随宜。向道刹尘机用稳。却嫌石火电光迟</p>
<p>发雪衰白而春昼长。目光寒碧而秋波扬。采华之滋而蜜蜂忙。齐物之梦而蝴蝶狂。体空影响。机动阴阳。玉烛静调天事业。薰风披拂水文章。诸尘三昧分身十方</p>
<p>眼横鼻直。气清骨寒。手眼外应金篦快。身心内照玉壶宽。机丝交织兮。春华蔟蔟。与物齐平兮。梦蝶团团。性习林泉。身心信缘。长虹敛雨。照雪倚天。头头物物随宜说。刹刹尘尘各住禅。妙触出碍幻成自然</p>
<p>无言而言。默彻其源。无用而用。虚含其动。理窟之穷通。智机之变弄。夕阳洲渚白鸥盟。韶昼园林蝴蝶梦</p>
<p>功转密藏。寻踪迹以无方。影现益彰。历因缘而有常。身分尘刹普。舌柱梵天长。心心不触菩提用。法法无依般若光</p>
<p>冥冥而觉。全真绝学。海口自吞。驷舌须缩。圜混有光兮。老蚌之胎。空同无物兮。枯龟之壳。个事而穷通。作家不啐啄。语出科模。用无棱角。丛林笑相看面也。萎萎羸羸。三棒打不回头也。龌龌龊龊</p>
<p>精神矍烁。化工模邈。我转一机。谁持六鉴。是非生夺璧之谋。黑白战烂柯之着。霁阔而河横。潭空而月落</p>
<p>性得渊源。穷通自然。潭寒龙蜕骨。松老鹤成仙。无心白云出岫。有应明月浮川。相逢借伴人间世。游戏尘尘三昧缘</p>
<p>发须衰白而霜雪益深。肌肤苍老而松桂剥皴。四十余年而穷通一默。百千三昧而游戏诸尘</p>
<p>片月在水。孤云出山。其静而应。其动而间。体中不欲全露。用处只窥一斑。重重楼阁门开也。弥勒不须轻手弹</p>
<p>岩岩之骨兮山臞。靡靡之姿兮水腴。心无住而乃久。德有邻而不孤。虚空说法。顽石听徒。互换证明还了了。何烦佛祖费工夫</p>
<p>须发衰残。空山雪寒。眉目清淡。野水秋还。一念万年了尘劫。十方三世同正观。翡翠天晴而清虚廓彻。珊瑚海月而光焰波澜。现形说法应机感。笑指俱胝百草端</p>
<p>劫外游神。环中契真。幽灵自照。绝学为邻。碧琉璃海半夜月。赤珊瑚树长年春。专柔一气。和光同尘。心心不触衲僧事。物物无私国土身</p>
<p>静之不昏。湛而若存。动之不浑。用而亡痕。入见离微之根。出游幻化之门。赤水之求故罔象而珠得。庖丁之伎乃亡牛而刃奔。百川碧涨。三月红繁。海不失于潮信。华自得于春恩</p>
<p>白云无根。青山有棱。自得一句妙出三乘。和气而春回百草。光明而焰续千灯。渊默心传诸佛体。家风独许少林曾</p>
<p>默而非缄。辨而罔谈。须菩提慧空了了。憍尸迦华雨毵毵。更与刹尘分手眼。何妨机用见锤钳。个人自得古佛同参</p>
<p>云无心而不羁。谷有应而相宜。寂住通感。圆明了知。性汪洋而海有受。气突兀而山不移。百年身后所须物。问取南阳忠国师</p>
<p>衰形老容。瘦竹苍松。野食丹山凤。云吟枯木龙。对机何似当台镜。扣应恰如随杵钟。了无一物还我卢舂</p>
<p>痴钝之师。枯槁之姿。鼻寒垂涕。眼老生黐。玉怀石而矩。珠养蚌而规。长短华枝春次第。东西波棹月相随</p>
<p>雪发霜髭。古岩阿师。坐寒空劫眼。机活用时眉。文殊靠倒维摩诘。帝释仰赞须菩提。如今吃饭下堂去。谁敢等闲欺石梯</p>
<p>秋生眉睫。雪积颠发。见偏正之往来。得离微之出没。间间霁雨之云。烂烂濯波之月。相随来也入诸尘。妙触门门自超越</p>
<p>远山之雪兮发毛衰白。大壑之秋兮眼棱寒碧。水云肝胆兮佛世之灯。丛林事业兮祖宗之脉。龙梭锦机。金刀玉尺。诸尘三昧兮还我自由。二仪万像兮与宅平出</p>
<p>千年气温。琥珀松根。半夜光吞。珊瑚月魂。混沌凿开。德云下妙峰之顶。昆仑推倒。张骞到盟津之源。出岫之云意间暇。盈科之水流势奔。诸尘历历。三昧门门。妙触应缘还出碍。成家事业付儿孙</p>
<p>天与之形。月皎河横。地与之仪。山高水低。华灯连有据。桃李默成蹊。十方三世混不得。万像森罗类莫齐</p>
<p>天之空兮星斗寒。海之缩兮潮波还。推月之蟾止三脚。养雾之豹窥一斑。拈出门门问相识。知音点头应不悭</p>
<p>真见无形。真得无名。全超影向。妙出尘情。夜冷露濡而斗湿。天空霁阔而河横。无住而住。无生而生。相随却到门门底。楼阁关开弹指声</p>
<p>松老有骨。竹臞无肉。雪发覆颠。霜眉映目。须菩提坐空而谈。维摩诘卷辨而默。拈来何处不相逢。日面佛兮月面佛</p>
<p>寒竹臞长。苍松老刚。身心铁石。肝胆冰霜。秋天湛湛远连水。宾雁冥冥初没行。却来借伴。随事成章</p>
<p>写出老僧形容可憎。秋生眼角雪点眉棱。胸次有丘壑。口头无葛藤。功忘自据菩提座。照尽谁传般若灯。借光施设。恰恰相应</p>
<p>天童之师。顶雪颔丝。三篾住山计。孤藤横膝时。潭寒秋到早。空阔月行迟。提起宗家无字印。门门何处不相宜</p>
<p>默而藏妙而光。月之轮窄。斗之柄长。扶来草木春濡绿。夺去山川霜落黄。相契可处。自然成章</p>
<p>云水之身丛林之人。眉毛长盖眼。鼻孔直欺唇。等闲西院两声错。急快云门一路亲。不肯割城还夺璧。相如肝胆抑强秦</p>
<p>兀然而然。湛存象先。曹溪昧横画。少室还默传。体不匿而了了。用不勤而绵绵。得麟角兮石头足。捋虎须兮林际颠。壁上如今谩撑起。知音自然闻说禅</p>
<p>事不在容。智不到宗。待云雷而陶壁梭蛰。授衣钵而卢老逃舂。犀通半夜月。鹤梦千年松。白发苍颜跛挈公。时人相笑老龙钟</p>
<p>稿木之形。谷神之灵。水冷看秋色。天空垂晓星。一点心明兮。非台之镜。大千卷出兮。破尘之经</p>
<p>源养而渊。灯传未残。照分光焰。流演波澜。暂时还落薄。客事岂艰难。春上烧瘢。绿生草端。无心为润云行麓。有应不留珠走盘</p>
<p>非思量处。无住而住。离名象时。不为而为。香象定中渡。寒蟾照复移。世间了了虚空相。人事丛丛混沌眉。饱参底句如何举。饭罢摩挲篾肚皮</p>
<p>出入离微。偏正之机。变通动静。杀活之柄。飞流电火兮。持林际之威权。函盖乾坤兮。得云门之号令。相随百草头边。恰恰初无欠剩</p>
<p>了心非相。了相是心。皋禽梦寒琥珀树。海月光射珊瑚林。影摇风竹。响发秋砧万像森罗俱演说。宝陀岩上有知音</p>
<p>寒淡相依。清白住持。秋横两目。雪覆双眉。老兔推月河汉阔。宾雁没烟星斗垂。穷通有自。机用输谁。消得而今一瞬。不须别唤沙弥</p>
<p>默默神澄。棱棱气清。河汉之月耿耿而不夜。蒹葭之风凄凄而有声。相逢便说无生话。万像森罗作证明</p>
<p>佛灯未寒。祖华未残。其传今到尔。其事素来难。座须诸法空为句。经在微尘破处看。而今呈似。莫道相谩</p>
<p>妙出名象。非心非相。混融古今。是相是心。发白晓霜厚。眼寒秋水深。寄语山形柱杖子。大家相伴做丛林</p>
<p>识得本真。不随生灭。霁云磨空。秋波濯月</p>
<p>头上有骨。眼底无肉。分影月随流。闲心云出谷。万缘圆应兮廓周大千。一点灵虚兮默照幽独</p>
<p>眼冷眉长。鼻直气快。彼彼常不轻。门门观自在。寂光而无中。妙用而无外。谁怕肉团碍世界</p>
<p>智明而藏。净极而光。四大蛇非蛰。六窗猴不忙。因缘仍善应。机用更优长。觌面相逢出思议。自然随处露堂堂</p>
<p>默而耀虚而照。借用不悭。合体无兆。石牛卧而青山寒。木马嘶而明月晓。有底般人。相逢恰好</p>
<p>雪洗寒岩兮。山林气清。秋生烟水兮。江湖色明。犹净镜兮对诸像。似空谷兮随诸声。游戏因缘三昧用。自然转处不留情</p>
<p>眉眼分明。风柳柔青。心胆纯一。野华吐赤。了无物碍自由人。还得观音妙智力。连城不割谁肯休。相如却夺秦王璧</p>
<p>真非真假非假。是影是形。成幻成化。根门随处拽得回。声色自然骑与跨。耕翻海月之泥牛。游遍春阳之木马</p>
<p>发际点白。眼眶含青。情枯历历。智照灵灵。形骸如槁木。踪迹肖流萍。月明四海犀通晕。春在百华蜂采馨</p>
<p>梨杖横膝。衲衣拥肩。默为佛事。情忘世缘。家风空扫四壁。活计冷坐三椽。见闻声色外相讨。破晓青山啼杜鹃</p>
<p>是心绝缘。寒灰不然。是身无我。芭蕉不坚。独灵兮卓卓。湛存兮绵绵。春逐华枝长短。月随水器方圆</p>
<p>碧寒眼脑。[利/黑]黑面皮。佛魔销铄处。自己住持时。针或联线。机不挂丝。风月渡河无夜色。水天连霁有秋姿</p>
<p>画者不相出脱。转见面皮丑恶。蜂采百华春不饥。兔饮长河夜不渴。无事而禅。待缘而作。一机一警谁与知。百发百中弦衔筈</p>
<p>是真非相。是相非真。拈转四大。不立一尘。体合虚空有自己。用周法界无别人。一叶落兮天下秋。一华开兮天下春</p>
<p>贫眉似促。饥眼觉大。口噤禅游。鼻通气快。心不萌个处转机。卦未兆阿谁来买。应世随缘。龊家得彩</p>
<p>去就清贫。担何苦辛。兀默三椽老。平生五合陈。出家意谓了身。住院还相累人。野水连天半夜月。丛林和气十方春</p>
<p>颠发山雪。眶瞳水秋。月白濯河汉。霁寒摩斗牛。韶意千华里。光风百草头。如幻三昧兮。妙得优游</p>
<p>默默无思。闲闲不羁。秋濯星河色。风吹月荡漪。二仪前是我。万像里名谁。似难去取。决定相随</p>
<p>额高眼深。该抹丛林。人惊大胆。我自无心。默转机梭路。谁投钵水针。觌面相呈了也。抬头何处相寻</p>
<p>销口而禅。篾腹而饿。透出劫空心相微。不见秋毫身量大。法喜为食。法空为座。毗耶门户打开。少室家风觑破。言满天下兮。而无口过</p>
<p>据胡床握麈柄。句中起倒。机头偏正。真得出思议。妙应亡眺听。彻二仪万像根源。识诸佛历代性命。曲直逆顺兮任纵任横。长短方圆兮何少何剩</p>
<p>默握[犛-未+牙]尾。谁撩虎须。天水连秋色。魁杓夜转枢。应兮鉴像。答兮谷呼。森罗万像。纵横也俱</p>
<p>百般千样。会归一相。一相无相识也无。廓与虚空等其量。河淡秋清夜寒月亮。提携出也来人间。明明历历诸缘上</p>
<p>性空无根。性水无垠。应所知量。成其梦身。闲闲对万像。飘飘出诸尘。物外有此不名物。人间有此没事人</p>
<p>面皮微紫。眸子深青。默臻阃奥。妙得门庭。彻见二仪成一体。明知万像不他形</p>
<p>幻起有形。智空无名。秋生月窟。云变干城。摩娑百战胝瘢旧。向道而今老太平</p>
<p>皮苍老松。色暗焦桐。微尘尘破。一印印空。大千经卷钟出碍。三世佛口谷吞风。六门了用。双眉有功</p>
<p>雪颠未干。秋波更寒。云门舌不短。百丈鼻犹酸。心传一灯自光焰。口翻四海看波澜。间关半世。经历百难。报道头家休喝彩。而今双六已居盘</p>
<p>松老皮皴。竹臞节棱。发白远山雪。心明长夜灯。回机历历。随用腾腾。因缘妙触初无碍。个是玲珑岩下僧</p>
<p>地水火风。因缘会同。见闻知觉。门户疏通。随宜而得用。及尽而亡功。明白机轮还自转。相逢谁识大家翁</p>
<p>野雪发须。秋山肌肤。物齐芳蝶梦。情尽露蝉枯。迹弭水归海。光回星转枢。言前荐得犹封壳。喝下承当又触途。天上天下。只个规模</p>
<p>静得其根。动应其门。家传从佛祖。机用付儿孙。凿开浑沌。派发昆仑。借与烟光成草木。华华叶叶气温温</p>
<p>发衰雪白。眼寒秋碧。壁立千寻功消一色。体得有家风。心传亡辙迹。少林祖师兮。岂会唐言。黄梅行者兮。不识横画</p>
<p>棱眉苍厖。壑眼碧双。未开蛰户。谁识漳江。不须狡兔治三窟。自有孤猿应六窗。运水般柴呈妙用。儿孙事业更摐摐</p>
<p>雪发霜须。风袖烟裾。空壳累于可卜。木蠹偶以成书。豹雾之虎。龙雷之鱼。变化复何日。升腾似有初。旧时行履故然改。向道而今井觑驴</p>
<p>形声幻为。闻见智随。自然出碍。平等何疑。莹明而绝累。圆应而无疵。而今问尔。且道是谁</p>
<p>霜之须雪之颅。竹之腹松之肤。河汉拍天岸。魁杓旋夜枢珊瑚林月。长鲸[馬*展]琥珀松巢老鹤呼。竿头丝线从君弄。不犯清波意自殊本无今有。觉空幻受。真相俨然兮威音之前。妙触出碍兮影响之后。功极而转身。说禅而借口。把住也洞水逆流。放行也曹山颠酒</p>
<p>形骸槁如。林壑深居。衰发雪松白。闲情霜竹虚。智游空劫珠胎蚌。妙应因缘井觑驴。豹雾之虎。龙雷之鱼。黄梅衣钵绳绳信。卢老心传不识书</p>
<p>涧月之孤。岩松之臞。秋生眉目。霜侵发须。诸法之相了空寂。妙存之性非有无。一尘飞巨海。片雪点红炉。应事头头俱出碍。自然妙触角回途</p>
<p>兀兀堆堆。髑髅眼开。全身放下。借伴还来。一弹指响流通句。楼阁门门见善财</p>
<p>瘦骨岩岩。残毳毵毵。坐寒云巘。心空月潭。虚应亡机而若谷。深禅有口而如钳。槃珠勿遗其色。囊锥不露其尖。皇道大平没棱角。自然雨五而风三</p>
<p>老抱孤踪。岁寒之松。静含远韵。霜晓之钟。黄氏之羊起石。陶家之梭化龙。刹刹尘尘见身相。门门何处不相逢</p>
<p>颠毛之丝。眼角之黐。是身颓老。与世支离。枯禅心了了。空劫鼻垂垂。晓寒霜结山川薄。霁夜月行河汉迟。借伴还来机用妙。不销弹指知音知</p>
<p>形衰柳蒲。心老江湖。鱼潜波路静。鹤梦月巢孤。不损色香三昧手。粉粘双股理华须</p>
<p>高岩之雪兮颠毛衰白。远水之秋兮眼棱寒碧。气清夜永兮月低。斗冷河空兮露泣。借伴之机。起家之力。二仪万像兮相与流通。十方三世兮自然平出</p>
<p>至微至精。无像无名。其传也默而成。其得也虚而盈。夜永斗柄转。秋高河汉横。人来借问正因字。鼠粪无将污我羹</p>
<p>心空自灵。性了非情。玉马寒泉饮。泥牛夜月耕。尘尘智起。物物幻成。二仪万像纵横说。相与今时作证明</p>
<p>颠毛衰薄。春山雪作。胸襟疏豁。海门潮落。眉棱高而眼深。鼻筒直而口阔。幽灵绝待兮曾传祖祢之芳。谷神不死兮似得仙家之药。相逢别峰。弹指开阁。憨皮袋截巷栏街。臭骨头填沟塞壑</p>
<p>青天无涯。白云不羁。流水抱山转。征人踏月归。应以比丘得度者。个般形像对来机</p>
<p>野云半肩。寒雪一颠海树珊瑚月。岩松琥珀年。眼合觅不见祖。心空初不留禅。森罗万像纵横说。相与证明输我然</p>
<p>内非可形。外还绝称。妙圆一句。通变诸乘。混十界心而静其念。吞三世佛而空其膺。真机了了。祖意绳绳。偏去正来兮。闲闲受用。圆规方矩兮。恰恰相应</p>
<p>非默而默。不言而言。凿混沌朴。决昆仑源。万像总持句。诸尘三昧门。法法心心成佛事。华华叶叶受春恩</p>
<p>了了智空。闲闲色融。髑髅常干世界。鼻孔摩触家风。湛湛河源翡翠碧。团团海日珊瑚红</p>
<p>默默道游。灵灵破幽。斗魁光转夜。河汉气澄秋。入世随流。门庭甚休。青鞋蹈雨俱低老。放浪风烟百草头</p>
<p>心心无住。了了有据。河汉横秋。斗柄濡露。须菩提坐禅。憍尸迦雨华。蚌含明月兔怀胎。勘破少林传底句</p>
<p>相承次第。皮肉骨髓。形分古佛家。气出阿祖鼻。一根源既还。三昧尘全起。坦坦荡荡平等心。炜炜煌煌自然智</p>
<p>须发老而覆霜。心念净而发光。妙照混三世。幽灵空十方。口吞诸佛而不为大。舌拄梵天而不觉长。刹尘无间说。鸥鸟不乱行。平等是道。自然成章</p>
<p>妙明绝思。廓静无涯。智空三际。性融二仪。借功光历历。借伴老垂垂。文彩纵横成底事。机头初不挂梭丝</p>
<p>垂老之姿。须发如丝。渊默之味。耳口无疵。秋高河影阔。露冷月行迟。答呼若谷神之应。对事得珠色之随</p>
<p>劫壶廓空。一句圆通。苔生玉殿。体露金风。妙尽不知处。光回还借功。鉴像之缘。而妙触非受。谷神之应。而随呼不穷</p>
<p>规圆矩方。凫矩鹤长。落日烟村牧笛。平湖月夜鱼榔</p>
<p>法法平齐。随高就低。南日蜀葵向。北风胡马嘶</p>
<p>年齿垂垂。须发丝丝。月寒无影树。春在未萌枝。得失折肱塞人马。输赢烂柯樵子棋。示现威仪而不起灭尽之定。不由心念而自然圆明之知</p>
<p>发雪毵毵。心老憨憨。指南话北。破二作三。守宗风之符节。握佛祖之锤钳。陶形铸器模楷妙。迸火流金炉鞴炎。光明不断灯灯夜龛</p>
<p>学绝与邻。名生实宾。少年行脚事。老倒住山人。拄杖虽无二升米。虚空自有十方身。一机历历兮三昧尘尘</p>
<p>说得一尺。行得一尺。身非肉团。心如墙壁。用光眉十方。照世眼双碧。诸尘三昧兮在我自然。万像森罗兮与渠平出</p>
<p>巍巍堂堂。智不可量。炜炜煌煌。静自然光。松老西山雪。河明北斗霜。用之而行。舍之而藏。深林之晦三眠茧。绕指之柔百炼刚</p>
<p>臞形老残。孤节岁寒。照顶髑髅眼。随缘赤肉团。六街三市寻人去。相唤门门尽是檀</p>
<p>默成用密。智空理得。历代祖心选同科。三世佛口闲挂壁</p>
<p>老境侵寻。衰残到今。霜须雪发春犹浅。壑眼岩眉秋更深</p>
<p>兀坐涧阴。潭空月沈。三乘乘外。一印印心。师子循行师子吼。旃檀围绕旃檀林。诸尘说法诸尘听。莫道无人为赏音</p>
<p>烟苍苍兮白鸟飞。水茫茫兮金鳞嬉。空杳杳兮智不知。觉冥冥兮性所宜。包万像而括二仪。彻三际而周四维。影象累累。品类差差。发挥元自我点化更由谁。方之则矩。圆之则规。不须特地。且么过时。兀兀腾腾。憨憨痴痴。跛跛挈挈而萎萎嬴嬴</p>
<p>说通齿豁。宗通句活。师座心空。劫壶步阔。就位了无机。烂柯曾有着。招手相随恁么来。百草头边活卓卓</p>
<p>性了有余。体含太虚。心空历历。道契如如。答响神居谷。随缘井觑驴。向道尘尘住三昧。何妨触处卷而舒</p>
<p>形容老臞。须发雪敷。体明千劫眼。性静万机枢。变通自古门门活。伎俩而今恰恰无。一指头禅随处用。拈来百草俱胝俱</p>
<p>一印印空。三乘莫穷。智了离微句。身分函盖同。弥勒驾来楼阁外。文殊家住觉城东。随身干木。到处家风</p>
<p>拄杖倚床。默而成草。夜月通犀角。秋空没雁行。清写芭蕉雪。秀盛芙蓉霜。青原价问庐陵米。会有知音句厮当</p>
<p>默学少林。静全本心。幽灵绝待。虚明自任。玉线金针世家事。鸾胶凤弦山水音。随方善应。不用相寻</p>
<p>其离而入。其微而出。一弹指响楼阁开。身现门门千百亿</p>
<p>绝待而灵。无得而名。就位难辨。借功证成。合伴应时节。随事放光明。神歌社舞闲心适。块雨条风乐太平</p>
<p>理极非身。智明自神。三缘未作。一默含纯。回途异类。出历诸尘。弯弯月下涟漪水。剪剪风斜杨柳春</p>
<p>野鹤骨臞。涧松皮粗。一身闲而云行林壑。两眼冷而秋入江湖。智到无而有。理极有而无。齐物蝶翻昼梦。随机蜂理华须。开口也着合也着。风铃发响谷随呼</p>
<p>为僧[利-禾+屈]剞。与世支离。目瞳青炯炯。头发白丝丝。劫空有句。真得无师。借功分照用。借位解提持。万像森罗一音说。何须特地拄唇皮</p>
<p>妙存象先。圆成自然。佛灯焰续。祖华芳联。野况烟霞老。秋痕天水连。生无生性。住无住缘。随分雪分斋一钵。不嫌云寄屋三椽</p>
<p>明白无根。茫茫月魂。清虚不浑。苍苍秋痕。青天固可背负。诸佛等闲口吞。情空超物物。妙触应门门。了知初不由心念。金色头陀灭意根</p>
<p>眸子射人。秋涧之津。颠毛衰白。霜松之晨。赤湖之林潮涨而长鲸[馬*展]浪。丹桂之影月寒而老兔推轮。明功借位。起幻入尘。百草头边有芳信。纵横指点自家春</p>
<p>无心之心。妙超古今。无相之相。不存情量。叶落木而秋开。月度山而潮上。柳絮之风随。葵华之日向</p>
<p>默而静专。体之妙全。情尽性传。心空觉圆。闲闲游幻世。了了应尘缘。灯笼露柱浑机用。翠竹黄华总说禅</p>
<p>尘净无余。体明而虚。秋高夜永。河阔星疏。宛转兼而到。偏圆卷复舒。媚川果若珠含蚌。应物何妨井觑驴</p>
<p>南台之静。中邑之应。圆明之知。平等之性。烂柯棋局樵。钓雪华亭艇。披丛林明白之襟。握云水清凉之柄。动自风流。闲宜月定。心闻况是赏音。相廗何妨打令</p>
<p>云水孤藤。丛林老僧。澜翻口角。雪点眉棱。长春时节相联蕊。破夜光明自照灯。内无丝而系螘。外无糁而聚蝇。不起灭定。能应繁兴</p>
<p>雪发霜须。鲵齿鸡肤。年侵蒲柳。日在桑榆。用持智之大柄。静守道之元枢。而今百草头边用。妙得云门一字俱</p>
<p>曹洞宗乘。老难发兴。秋波摇眼角。春雪点眉棱。一步跨空劫。孤心相续灯。西母之桃兮。秀结三千年实。北冥之鲲兮。蜕翔九万里鹏。珊瑚枝枝撑着月。出格云门跛脚僧</p>
<p>心心绝缘。了了亡年。吞佛空三世。披经等大千。妙观智出碍。韶昼春无边。齐物竹床蝴蝶梦。双飞栩栩华风颠</p>
<p>妙而不有。空而不无。坐寒床下板。步转劫前壶。返色光初发。知音德不孤。流长信是盈科水。盘走端如受影珠</p>
<p>疏齿如鲵。皴皮若鸡。万机顿削。一句全提。湛存性海阔。圆明心月低。有信风雷还破蛰。无言桃李自成蹊</p>
<p>有应之身。无位之人。随方而见。妙触而神。山林森森春在木。江湖澹澹秋生津。语不投机不展事。云门一路从来亲</p>
<p>一切相空其后之心。一切心空其后之相。幽谷云生。寒潭月上。应因缘平定二仪。了幻化森罗万像。恰恰不疑。如指诸掌</p>
<p>清净本然。和合因缘。涅不缁而磨不磷。仰弥高而钻弥坚。随之无后。迎之无前。空空空处亡中边。而今信手拈来用。头尾相应正复偏</p>
<p>身老而衰。根钝且迟。霁冷河阔。天空斗垂。圆明三只目。受用两茎眉。尘刹大千。纵横而妙触。三尺丈六。笑语而相随</p>
<p>坐忘是非。默见离微。佛祖之陶冶。天地之范围。髑髅眉底眼。空劫句中机。青原赭色麒麟步。药峤金毛师子威。相逢捉手。大道同归</p>
<p>空劫默游。灵然破幽。潮扬光焰珊瑚月。海缩波澜翡翠秋。于世无求。随缘自由。百千三昧门门事。潦倒俱胝一指头</p>
<p>说真不真。说似不似。拈转舌头提得鼻。空劫家风。衲僧田地。心心与祖相传。佛佛见他出世。一尘入正受。诸尘三昧起</p>
<p>形貌春寒。颠毛雪残。坐空生灭影。静见离微端。珊瑚树生玳瑁海。明月珠走琉璃盘。藏天下于天下兮。一性自然平等。出世间于世间兮。万像谁敢相谩</p>
<p>天地含光。阴阳化章。[卄/(跳-兆+束)]肠清白。枣齿淡黄。丛林闲去就。云水老行藏。百炼之金柔兮绕指。九试之玉温兮截肪。随身干木。作戏逢场</p>
<p>默默灵光。堆堆坐忘。衲僧事业。宗印文章。应物空三世。随缘遍十方。分身不用相回互。到处谁能作覆藏。巍巍堂堂。炜炜煌煌</p>
<p>云水老身。丛林陈人发毛已雪。鼻气犹春。平等应缘也。心心佛佛。自然说法也。刹刹尘尘。回途复妙。弄假像真</p>
<p>山带雪而岁寒。水含月而夜阑。对机转物。影草探竿。游刃之牛解。烂柯之局残。西风雨敛烟云净。北斗脚垂河汉干</p>
<p>形虽老苍。事不穷忙。味真嚼蜡。面冷刮霜。撒手行空劫。全身入帝乡。回头游戏成三昧。春上百华蜂采香</p>
<p>曲木坐床。乌藤倚旁。孤禅一句。三世十方。青灯含华夜耿耿。白鸟欲没天苍苍。却来有应。出碍无当</p>
<p>丘壑精神。云水陈人。心灯不夜。道树长春。珠胎养乎老蚌。龙雷跃于修鳞。烂烂光辉兮明白之窟。棱棱浪级兮桃华之津。庄严三昧。游戏诸尘</p>
<p>默默有句兮祖祖相传。心心无住兮灵灵自然。石蕴玉而辉山。渊含珠而媚川。千亿门开弥勒弹。三十年用俱胝禅。一乘底事。百草头边</p>
<p>二仪之门。万象之根。有无难议。青白不痕。借功承祖祢。了事付儿孙。采华香负蜜蜂股。齐物梦翻蝴蝶魂即相离相。知恩报恩</p>
<p>太行之雪春不消。黄河之月夜更饶。家风许清白。身世自超摇。离微器重。出没机调。光焰波澜俱满净。珊瑚林树涨高潮</p>
<p>雪拭晚晴。水受秋清。天空四壁。月冷三更。湛存而独立。定应而周行。二仪之道成且平。万像之印虚不盈。鸥鸟情间机事外。夕阳沙上未寒盟</p>
<p>老身且懒。居然从简。白雪覆颠。乌华乱眼。心光传祖灯。手段破家产。到不到赵州吃茶。回不回睦州担板。借问诸人识也无。青山骨秀闲云散</p>
<p>枯槁形骸。虚明性怀。秋河夜月。老树苍崖。一机色前自宛转。万像头上谁安排。云门拄杖。赵州草鞋</p>
<p>性成而不立玄微。智诣而难分是非。天空云澹泞。夜冷月依俙。蝴蝶梦魂兮。春昼飞而齐物。白鸥盟事兮。夕阳卧而亡机</p>
<p>皴皮似鸡。疏齿如鲵。诸缘坐断。一句全提。夜月圆明兮。珊瑚海阔。晚云破碎兮。玳玳天低</p>
<p>肌骨瘦寒。气貌衰残。坐冷秋生河阔。心空月堕潮干。善财游历百城了。楼阁门开指一弹</p>
<p>古岩老僧。百事不能。饱雪筠林野之姿。臞犹高节。抱松石岁寒之骨。老更苍棱。去就且拙。唱酬可憎。慎严逆流洞水道。孝满颠酒曹山曾</p>
<p>灵灵而空。了了而融。正偏之机转。佛祖之道同。玉井有月。冰壶无风。儿孙得力成家事。影现诸尘三昧中</p>
<p>精神自然。秋早春先。蟠胸丘壑。绕齿风烟。理无生而心传阿祖。神不死而道出诸仙。苍黄酢酬兮将军啮镞之日。黑白胜负兮樵子烂柯之年</p>
<p>默默亡言。灵灵见根。鼓挝涂毒香烧返魂。物物无心影受镜。尘尘出碍声踰垣</p>
<p>萎萎嬴嬴。病起风姿。跛跛挈挈。老来事业。坐稳三际平。心空百念绝。森罗万象信崝嵘。门门三昧从施设</p>
<p>发白齿豁。鼻垂口阔。坐冷月依依。气清秋漠漠。离微出入门开。正偏往来机活。双碧耆婆眼有神。分明百草头边药</p>
<p>慧而能定。定而能应。空有短长。初无欠剩。定慧力庄严。性相心齐证。妙观察智照非功。成所作智同圆镜</p>
<p>默默而游。月冷天秋。靡靡而周。云行水流。身心无畔岸。机用有锥钩。诸尘三昧纵横句。分付之人拄杖头</p>
<p>妙了常存。幽灵不昏偏正旋枢臼。离微见道根。微尘破处大经出。冷口开时诸佛吞。随缘历历得用门门。成褫家事分付儿孙</p>
<p>影之神物之春。莺喉颊之滑滑。柳眉目之津津。蜂股华须粉。蜡脾蜜酿醇。等闲谛了游戏事。端的还如幻化人</p>
<p>湛存不浑。灵明不昏。派分河汉底。流决昆仑源。见闻了成一相。影响应空六根。体本真如能来生灭之界。用随生灭却入真如之门。丛林参饱三条篾。云梦等闲八九吞</p>
<p>渊默元成。至虚不盈。体天地之含光。十方昭彻。用阴阳之变态。万像崝嵘。百战瘢知风雨信。垂头兀兀老升平</p>
<p>龟兮蓍兮祛执决疑。师兮范兮扶斜理差。定彻其底。慧穷其涯。箭撞筈破。珠旋影随</p>
<p>默成其性。慧润其定。虚应六窗。观通三径。善巧开权。触机堕阱。怪杀者僧。药多成病</p>
<p>祖祖家传。心心印全。混沌未受凿。威音不得专。蕉雷文象齿之所以。桂月晕犀角之能然。水自竹来兮绿非假借。风从华过兮香有因缘</p>
<p>像取模画。人成幻化得失一阄。是非一马。建立摐摐。权行且且平贴而安。放荡而野。科臼弗存。轨仪何暇。饥则餐饱则罢。硬而枕软而藉。出世间于世间。藏天下于天下。更问如何之乎者也</p>
<p>本来无物。当处出生。白毶毶之头发。乌律律之眼睛。谁敢居尊宿。僧相奉老成。现威仪住灭定。随影响放光明。玳瑁海深难寻含月之蚌。珊瑚林没谁见[馬*展]潮之鲸</p>
<p>兀兀默耕。天成地平。一心无住住。万像不生生。起家空劫壶中句。借伴今时路上行。搅丛林人七八处。令行而据。握拄杖子四十年。师坐而横。用之不敝。虚而不盈</p>
<p>湛乎性源。游乎度门。动静出碍。方圆不痕。寒木得春晚。雪窗亡夜昏。通塞也虚离实坎。变化也连乾断坤。六和合而无功兮。脱略三千之界。万差别而有据兮。齐承一点之恩</p>
<p>这个形容。缘报遭逢。藏万德于未兆。戢六用于无踪。雪阵血战。玉田历农。影响若空谷。随扣如霜钟。竿头不是风幡动。知有此事还卢舂</p>
<p>碧涧之松。烟巢之鹤。野性闲闲。臞身卓卓。江含月而练长。水连天而秋阔。一点分明兮十方虚豁</p>
<p>迹像而无。纯全而有。阴阳不测之神。生灭不到而寿。十方界聊现半身。三世佛不消一口。只个山形拄杖子。与君触处相随走</p>
<p>目深额耸。口方鼻端。秋云消兮天青而阔。夜月上兮水白而寒。看看影像随应兮明珠走盘</p>
<p>用得乎眉。体全乎鼻。香象不群。金毛无畏。明妙吉之初心。入普贤之幻智。回途放旷知不知。般若光中熟游戏</p>
<p>云水之身。山林之气。不专乎学。不游乎艺。默坐而心空。妙传而道贵。西风凄清秋有痕。长天碧净云无蒂。从来佛祖真宗。只么克承家世</p>
<p>山光寒点雪。水色冷磨秋。肝胆古鉴净。身世浮萍流。罔象而珠得。亡牛而刃游。瑞凤入网兮连鳌上钩。个般手段兮老不传休</p>
<p>渊默而明。湛存而妙。三世齐平十方圆照。月随水而流。风入松而啸。相逢会有知音。向道自然同调</p>
<p>鼻直口四方。眉低眼三角。默默句难传。深深谁转脚。入挂树之壶。天地能阔。得烂柯之棋。黑白未错。如今更不囊藏。到处随宜着落</p>
<p>了了常知。灵灵匪思。妙空三世。圆包二仪。针鼻长通线。梭脐细吐丝。出谷白云风断送。盈科流水月相随。普应群机兮自然合宜</p>
<p>众流吞海。大泽藏山。磨云月兮蟾蜍胆冷。卧风波兮鸥鸟情间</p>
<p>眉目精神。画工装点。功转玄微。了无丝糁。秋天清而河气澄明。夜水白而月魂潋滟。物物头头应化身。超出机前有刑典</p>
<p>廓然而莹。了无余影。卓尔而存。岂有他痕。静非像也。彻见其源。动顺缘也。萌发其根。用绵绵兮搅不浑</p>
<p>鉴之现像。谷之藏神。六门随万汇。三昧入诸尘。月通犀角晕。华到蜜房春。历历之机果明了。更嫌何处不相亲</p>
<p>颦而嗔伸而悦。默传鼻孔家风。用付眉毛时节。放下机投。展开漏泄。十方三世兮同得同参。二仪万像兮同听同说</p>
<p>止水怀月。空山吐云。清白自若。高间不群。丘壑性灵兮猿鹤得伴。江湖情味兮鸥鹭相分</p>
<p>霜洗斗魁。秋生河汉。形夭矫而长松参云。气澄明而余潦退岸</p>
<p>发皑皑而雪山。目湛湛而秋潭。杖拂老伴。丛林饱参。万全非一有。二破却成三。门门虚而正受。物物各自禅谈。春亭不要间[卄/狼]藉华鸟而今罢了衔</p>
<p>白发苍颜。三[竺-二+((ㄇ@人)/戌)]住山。开眼不觉晓。静坐不知间。善应全机用。灵明入道环。而今相伴尘中去。榆叶青钱莫我悭</p>
<p>行起解绝。宗全说缺。根根尘尘兮元自现成。佛佛祖祖兮何劳施设。本色当行家。赏音个时节。迟日风流转柳腰。迁林语软调莺舌</p>
<p>亡牛刃游。罔象珠得。沙漠漠而鸥寒。天苍苍而雁没</p>
<p>石上足蟠。人间念干。秋生眼角。喜入眉端。丘壑之身心磈磊。丛林之肝胆衰残。涧月依俙夜霜濯磨而气韵清白。岩松偃蹇朔雪湔洗而精神翠寒。行脚屦败。住山篾宽。点着破窖堕。呼回倒刹竿。光阴催促三眠茧。风雨扪摩百战瘢。影像受鉴。音声度垣。寂默髑髅眼。光明赤肉团。云锦舒春兮华容光焰。潮雷卷雪兮海口波澜。挂拂之喝。拄杖之窜。胡饼漫头有变通而绍祖供职。莲华荷叶没科臼而说禅判宦。相随学步。莫似邯郸</p>
<p>　　鸟巨光长老写真求赞</p>
<p>骨寒气羸顶雪颔丝。牛首之懒。虎头之痴。兀兀逃禅处。空空选佛时。九万鹏风扶羊角。千年兔月卧蛾眉。门门幻起。尘尘智随。蝴蝶梦游兮庄生齐物。桃华眼冷兮灵云不疑。初无棱缝。浑莫针锥。巴陵曾对吹毛剑。珊瑚撑月夜枝枝</p>
<p>　　真首座写真求赞</p>
<p>觉海元澄。性天廓平。耳眼空更远。息气细而清。露寒斗湿。秋淡河横。丛林底去就。百草头光明。蛾眉之月兮三千刹海。羊角之风兮九万霄程。肚皮参饱。肝胆老成。挥斤容易甚。器受太难生。为尔一斲鼻垩。从教四望人惊</p>
<p>　　教监寺写真求赞</p>
<p>胡床一默。智游理窟。偏正往来。离微出没。上下混成也二仪之根。去来平等也三世之则。有时随应诸尘。不可说似一物。修证不无。污染不得。震之东兑之西。离之南坎之北。青州布衫。镇州萝卜。当家行眼里有筋。本色汉舌头无骨</p>
<p>　　小师智临禅客写真求赞</p>
<p>云石雪松。岁寒之友从。晓月霜钟。清白之音容。自乐也村歌社舞。平怀也牧笛归农。暴雨卒风。潜神堂而避阵。吼雷掣电。战禅席而交锋。十分闲暇。一等疏慵。青山白云之去就。浮萍流水之行踪。披雾变文豹。吟云蜕骨龙。身老艺孤兮难其授子。智齐德半兮未可传宗</p>
<p>　　郑成忠写真求赞</p>
<p>智不能知。识不能识。一气轻清。[雨/隻]瞳冷碧。莲开梦觉。十方处殒于一时。鲲蜕鹏搏九万里成乎一息。物我普融。自他平出。珠受色而不痕。剑挥空而何迹。须更指响。弥勒阁开也。许是重深。尘刹分身。普贤毛孔也。初非迫窄</p>
<p>　　王承事写真求赞</p>
<p>苍棱羼颜。璠玙蕴石而辉山。老节岁寒。琥珀抱松而永年。威音未兴之际。混沌欲凿之前。丛林大义兮道尊百丈。刹海平潮兮月现三千。我为尔说法。尔为我开田。据坐松根石头上。知音人信默心传</p>
<p>明州天童觉和尚真赞终</p>
<p>弟子右奉议郎主管台州崇道观。赐绯鱼袋。李端民</p>
<p>谨施俸资。添助开板。所期</p>
<p>善利增崇</p>
<p>禄算</p>
<p>绍兴丁丑夏安居日。小师比丘智宣。募缘开板</p>
<p>奉三宝弟子。吴兴王守超。并女弟子章二十八娘。凭小十三娘子。共施家财助缘开板。各答四恩三有。比丘灵岳冲义施财添开板。答四恩三有者</p>
<p>天童觉和尚真赞终</p>
<p>　　敕谥宏智禅师行业记</p>
<p>宣和六年。向公子諲。使发运事。梦僧导至古寺。金其牓曰隰州。莫测也。秋九月。泗洲普照王寺。阙住持者。向公闻长芦第一座僧正觉倡曹洞宗衲子信向。具疏与帖。请补其处。既至。问其乡里曰隰州。始悟昨梦。愈加敬礼。师盖自此七坐道场。名振天下。呜乎达人大士。出应于世为人天师。夫岂偶然也哉。师姓李氏。母赵诞师之夕。光出于屋。人皆异之。七岁诵书日数千言。少日遂通五经。祖寂父宗道。久参积翠老南之子佛陀逊禅师。尝指师谓其父曰。此子超迈不群。非尘埃中人。宜令出家。异日必为大法器。十一岁得度于同郡净明寺本宗。十四岁得戒于晋州慈云寺智琼。十八岁出游诸方。诀其祖曰。若不发明大事。誓不归矣。至晋绛间。或以无凭沮师。邑尹见师英拔。因以所执扇示之曰。为我下一转语。师应声援笔书偈其上。尹大喜为请凭以行。渡河之洛。坐夏于少室山。日撷蔬茹。供给病僧。蔬且尽则采药苗继之。游龙门遇乡僧。挽师同归。师曰。出家行脚。本为参寻知识了生死事。乡关非所怀也。腰包径至汝州香山成枯木。一见深所器重。一日闻僧诵莲经。至父母所生眼悉见三千界。瞥然有省。急诣丈室陈所悟。山指台上香合曰。里面是甚么物。师曰。是甚么心行。山曰。汝悟处又作么生。师以手画一圆相呈之。复抛向后。山曰。弄泥团汉。有甚么限。师云错。山曰。别见人始得。师应喏喏。丹霞淳禅师。道价方盛。师乃造焉。霞问。如何是空劫已前自己。师曰。井底虾蟆吞却月。三更不借夜明帘。霞曰。未在更道。师拟议。霞打一拂子云。又道不借。师忽悟作礼。霞云。何不道取一句子。师云。某甲今日失钱遭罪。霞云。未暇得打尔。且去。时二十三岁矣。霞退居唐州大乘。师从焉。住山升和尚。亦淳之嗣子。举师</p>
<p>立僧。霞住大洪。师掌记室。宣和三年。迁首座。时金粟智。雪窦宗保福悟。凤山钊。皆参随之。明年分座于庐山圆通照阐提席下。真歇住长芦。闻师名遣书招之。撞钟出迎。大众耸观。师须眉奇古。倾然而黑。衣裓破弊。履袜皆穿。真歇遣侍者易以新履。师却之曰。吾岂为鞋而来耶。真歇与众恳请。居第一座。时众踰千七百。见师年少。初亦易之。至秉拂老于参请者。无不心服。又二年住泗洲普照。实始出世嗣法淳和尚。前此分寺之半为神霄宫。而又两淮荐饥。齐厨空乏。二时所须。杂以菽麦。师至。命纯以粳。库僧辞不给。师命如初。已而檀施填委</p>
<p>徽宗皇帝南幸。师领众起居</p>
<p>上见寺僧千余。填拥道左。方袍整肃。威仪可观。异之有</p>
<p>旨召师。面受</p>
<p>圣语。还其故寺之半。师之受请而未至也。僧伽塔相轮中。香烟腾空。直亘东南。师入寺乃止。建炎元年。住舒州太平。又住江州圆通能仁。自能仁谢事游云居。时圆悟勤禅师住山。会长芦虚席。大众必欲得师。圆悟与安定郡王令袊。力勉共行入寺。未几知事以乏粮告。师不答。时大寇李在。抄界境上。领兵入寺。无不惶骇。师安坐堂上待其来。以善言诱之。在稽首信服。挥其众辇金谷以供众。一方亦赖以安。建炎三年秋。渡江至明州。欲泛海礼补陀观音。道由天童山之景德寺。适阙主者。众见师来。密以告郡。师微闻即遁去。大众围绕通夕不得行。不得已而受请。未几肤人侵犯境内。诸寺皆谢遣云游。师独来者不拒。或以为不可。师喻之曰。明日寇至。寺将一空。即今幸其尚为我有。可不与众共之乎。已而寇至。登塔岭以望。若有所见。遂敛兵而退。秋毫无所犯。人皆欢服。以为神助。伯庠闻师名旧矣。岁在戊午。教授州学。始识其面。尝访师自小白舍舟道。松阴二十余里。雄楼杰阁。突出万山之中。固已骇所未见。入门禅毳万指。默座禅床。无謦欬者(伯庠)顷侍老先参政。遍历襄汉江西南岳。未有如是盛也。闻之长老尊宿。皆云。天童旧众不满二百。师之来四方学者。争先奔凑。如飞走之宗凤麟。百川之赴沧海。今踰千二百众矣。来者益多。甑釜将槁。主者惶惧不知所以为计。白师以僧粮垂尽。师笑曰。人各有口非汝忧也。言未既。阍者告嘉禾钱氏航米千斛舣于岸矣。绍兴八年九月。被旨住盐安府灵隐寺。将行大众悲号。有乌万数。亦哀鸣随师。踰数时乃散。十月有</p>
<p>旨还天童。前后垂三十年。寺屋几千间。无不新者。异时长芦雪峰。僧方盛时。各居一堂。别为四五。天童衲子既多。师以己意指授匠者。为一堂以处众千二百人。悉皆容受。雄丽深稳。实所创见。即两山间障海潮而田之。岁入三倍于前。凡众所须无不毕具。此虽有为事。然他人睥睨不敢措手者。师优游其间。即日趣辨。二十七年秋九月。忽来城中。谒郡僚及素所往来者。又之越上谒帅守赵公令詪。因遍诣诸檀越家。若与之别。十月七日还山。饭客如常。八日辰巳间沐浴更衣。端坐告众。顾侍者索笔作书。遗大慧禅师。属以后事。又书偈曰。梦幻空花。六十七年。白鸟烟没。秋水天连。掷笔而逝。龛留七日。颜貌如生。寿六十七。僧腊五十三。大慧夜得书。即至山中。以十四日。奉师全身。葬东谷塔。道俗送者。增山盈谷。无不涕慕。自师之逝。风雨连日。及葬开霁。事毕如初。师具大慈悲。诱接不倦。投筹入室。潜符密证者。不可胜纪。师于受施无贪。行施无厌。岁饥艰食。竭已之长。兼辍赡众之余。赖以全活者。亡虑数千万人。居常施者金帛满前。悉归于众。丈室萧然。弊衣粝食。不破中餐。以终其身。每薙发聚之。必生舍利五色。或发贯其中。有得堕齿者。舍利生生不已。葬后人祈祷之。或得于茵席。或得于衣履。不常其处。寺去水远。师凿石为畎。子母相衔。斋厨浴室。无不周遍。官家妇人。有入寺者。欲盥手畎中。忽陀跃而出。妇人惊倒。久之乃苏。贵人子馆法堂西。酒肉自随。或止之不从。俄而法鼓雷震堕地。贵人子惶惧而去。今有震迹存焉。一日小行者。僵仆于地言曰。我护伽蓝神也。与太白神角力。可令僧众诵咒助我。或曰。何不以告堂头。神曰。我闻觉和尚住此十余年矣。每至寝堂欲见之。即战栗不能前。竟未之识也。其为文初不经意。下笔即成。中书舍人潘公良贵。请铭大用庵。亲为书石。叹曰。与三祖信心铭相后先矣。师去世之五月</p>
<p>诏谥宏智禅师。塔曰妙光。参知政事周公葵。为之铭。凡师应世之迹。见于塔铭者。兹不复叙。呜乎此特师之事业。可形于言者尔。若乃妙用纵横。不痕不迹。全超空劫之前。洞彻威音之外。不可得而拟议者。又非文字之所能载也</p>
<p>乾道二年六月日</p>
<p>左朝奉大夫侍御史王　伯庠　记</p>
<p>比丘悟迁开板</p>
<p>戊午年刊记</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 