<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第八</p>
<p>　　明州天童山觉和尚偈颂箴铭</p>
<p>　　　　侍者道京净觉编</p>
<p>次韵真歇和尚圆觉经颂一十四首</p>
<p>　　大光明藏</p>
<p>衲僧拨转铁牛机。默耀灵通底是谁。月兔影沉云母地。海禽梦卧珊瑚枝。韶阳佛法嫌饶舌。鲁祖家风解惜眉。端坐环中虚白处。纵经尘劫个难移</p>
<p>　　文殊师利菩萨章</p>
<p>曼殊大士振真风。智洗无明去夙蒙。眼翳才消华自灭。灵光独照妄还镕。木人步转初归位。玉女机回却借功。纲领提持看手段。门门变态是神通</p>
<p>　　普贤菩萨章</p>
<p>侬家活计本天然。刹刹尘尘见普贤。犀角一星蟾影透。神珠九曲蚁丝穿。觉非渐次亡棱缝。幻自消镕得混圆。妙应通身无向背。古菱花不染[娟-月+虫]妍</p>
<p>　　普眼菩萨章</p>
<p>谁从普眼道场来。天帝堂前珠网开。彻底光明成一段。个中清净绝纤埃。交罗理事真空观。照破根尘不夜台。恰恰相应尔时节。陶家壁上起梭雷</p>
<p>　　金刚藏菩萨章</p>
<p>黄金出矿断前疑。岸走舟安觉所欺。动目是渠摇湛水。聚萤无我灼须弥。翳消便见飞华尽。机迅将知击电迟。识得堆堆庵内主。外魔那得到藩篱</p>
<p>　　弥勒菩萨章</p>
<p>痴根爱种力锄除。一段灵明是旧基。插草天人深会意。拈华尊者笑开眉。鱼行大士须珍重。布袋憨僧且伏惟。处处鼻头相撞磕。唯心境界尔谩谁</p>
<p>　　清净慧菩萨章</p>
<p>觉了前前非处难。而今步步到长安。色心淴合无丝路。法性圆融没许般。个事本来元脱洒。几人到此出颟顸。妄亡起灭功成也。应笑风旛动刹竿</p>
<p>　　威德自在菩萨章</p>
<p>门开三观莫迟留。得路行行到始休。鉴像照心无所住。楼钟出碍有来由。顶中具眼如天主。肘后分符似国侯。应世度生游幻海。月船风棹驾涛头</p>
<p>　　辩音菩萨章</p>
<p>妙圆单复绝中边。五五机轮互换难。弦管调来声律合。梭丝织出锦文观。身心一一能分应。手眼千千不可谩。似付盐梅岩叟用。和羹无复见碱酸</p>
<p>　　净诸业障菩萨章</p>
<p>证悟由来把秉长。重重脱处雪加霜。众生相在犹流浪。寿命根除自息狂。退骨龙能将雨去。蜕鳞鲲复得风翔。郢人斲尽蝇泥也。方见元初鼻孔光</p>
<p>　　普觉菩萨章</p>
<p>药病相攻双去难。心华开发自家禅。天真历历非修证。日用堂堂岂授传。高步丹霄知得计。止啼黄叶信成权。底时屑屑行泥滓。可笑蜗牛自涴涎</p>
<p>　　圆觉菩萨章</p>
<p>选场随手取标毬。长短期中入社流。觉后绳绳机自脱。悟来密密类难收。十分饱足雪山草。一色浑成露地牛。风扫水天尘翳尽。芦华相照月明秋</p>
<p>　　贤善首菩萨章</p>
<p>陀罗尼句觉皇宣。一略闻名胜施缘。端见髓心相付嘱。莫将耳口作流传。顿机做处天飞电。大器任时海纳川。不是老婆情分切。肯留文字破尼干</p>
<p>　　总颂</p>
<p>木童吟处槁回春。个里庄严功德林。垂手断崖知路活。藏身空劫忌机沈。未翻识浪无多子。不挂唇皮有一音。佛祖契心言迹外。炷香清坐与追寻</p>
<p>　　别洪山预和尚</p>
<p>般游念未稳。又别住山人。雁影水中字。云心江上宾。同条如是住。千里亦成邻。深翠一枝玺。腐红五合陈。回途登鸟道。华木故园春</p>
<p>　　别满首座</p>
<p>丹山凤窟冷相依。惭愧如今羽翼齐。云外翔鸣同颉颃。林间啄步暂分携。玉华衔处天容晓。珠树栖时月影低。引喙醴泉期后会。殆将新语濯尘泥</p>
<p>　　别环首座</p>
<p>雪立空庭畴堕宾。丹山握手履芳尘。石人破晓初移位。玉女羞明却转身。去意江湖频挂梦。回头棠棣一成春。丛林衰色待膏沃。侧耳风霆起蛰鳞</p>
<p>　　与楷知仓</p>
<p>米坊能者较些些。七百僧中独作家。半夜传来衣有据。机前收得镜无瑕。祖师只么闲舂碓。若子如今莫撒沙。古井先秋念枯冷。金绳钓出玉虾蟆</p>
<p>　　与因典座</p>
<p>胸中行脚事分明。亲见芙蓉缀晚英。黑马踏霜元不迹。白鱼吹水了无声。投机曾弄无须锁。出手相扶折脚铛。去米去沙还未可。要须偏正并头行</p>
<p>　　与白表白</p>
<p>密室分灯光焰焰。空壶着月影沉沉。谁言古殿今无佛。只在其时来梵音</p>
<p>　　十月朔与法上人南谷行</p>
<p>拖策鸣林游兴浓。要将丘壑醉青瞳。黄华尚媚秋余日。锦树那禁霜后风。转岫蛇行岐屈曲。断崖虹卧水丁东。谁悭剧味平生事。分付饮茶谈笑中</p>
<p>一筇双屦征具简。幽讨胜友宾栖深。与公半夜丘壑语。慰我平生麋鹿心。倒榻雅成山水梦。落泉寒作丝桐音。归欤城寺禅肤粟。定是流想来家林</p>
<p>　　别觉知藏</p>
<p>一从豆颗爆寒灰。头角峥嵘顶目开。碧玉盘中珠宛转。琉璃殿上月徘徊。木人顾影当明去。石女披云半夜来。偏正功圆须转位。入廛垂手类难该</p>
<p>　　与诺侍者</p>
<p>梦回茶碗手亲扶。雅意沩山转道枢。自唤主人酬一诺。谁违尊者应三呼。死生到日还能否。辜负当年是有无。妙得古人行履处。了无些事作工夫</p>
<p>　　与杲侍者</p>
<p>道吾当年不肯道。渐源中路没商量。先师灵骨今犹在。无用扶锹上法堂</p>
<p>　　送通禅者之襄阳</p>
<p>疏巢凄冷卧西柯。梦觉归思遽许多。风雨江头乱雁字。家山岛外悬渔蓑。白杨村落庞居士。青石浮图蕴大哥。倦倚苍松坐凉夕。兔推明月下星河</p>
<p>　　宗知客</p>
<p>虚明一念洗纷埃。眼在髑髅眉底开。玉凤[口*(銜-金+缶)]华春不老。金鸡唤月梦初回。匣中古剑光干斗。壁上寒梭蛰破雷。佛祖入廛成化事。那嫌榼[木*(天/韭)]鼻头堆</p>
<p>　　与初禅人</p>
<p>洞下家风虚一着。白牛耕断青山脚。而今何处不逢渠。鼻孔累垂相撞磕。阿剌刺始信从来无缚脱</p>
<p>　　与充维那</p>
<p>机梭未动若为颜。一点虚灵入道环。明月光中窥自己。白云影外到家山。金鳌转侧夜潮落。玉马嘶鸣春信还。得手应心无不可。脱然时事岂相关</p>
<p>　　送僧归豫章省亲</p>
<p>宾茧风枝梦不宁。夜堂思对老人星。一心归去事萱草。千里相求鸣鹡鸰。树树丹枫金堕叶。丛丛黄苇雪浮汀。西山秀骨濯秋雨。窗户卷帘分远青</p>
<p>　　与简禅人</p>
<p>虚明道洗壮心秋。畦服蒙颅下板头。定起要看星汉兔。回机失却雪山牛</p>
<p>　　与演侍者</p>
<p>白鸥定怪盟事寒。杖[卄/梨]投社不多难。苇风华雪秋着岸。舡月蓬霜夜转滩。丘壑身心徒役梦。江湖臭味赋游般。他时衣外传来物。唤得回头倒刹竿</p>
<p>　　显禅人求颂</p>
<p>显处机须隐。忙时智自间。泥牛初出海。玉马复临关。寒水澄涵月。流云静倚山。回途分化秉。不作旧家悭</p>
<p>　　蒙禅人丐麦求颂</p>
<p>杖头挂钵丐丹丘。力破清贫一点忧。红雨几番华事老。黄云万顷麦家秋。对缘手眼通身是。应物机轮转处幽。归理韶阳糊饼话。肚皮束篾饱齁齁</p>
<p>　　送缘上人持钵</p>
<p>缘丐人间一锡飞。苍岩烟腻雪初晞。风丝未许闹禅眼。云锦将看落化机。自勉丛林供食钵。谁嫌尘土翳征衣。归来僧饱上方饭。相伴春山歌采薇</p>
<p>　　与法上人南谷过黄氏居</p>
<p>淡烟苍树水溅溅。黄氏初平已得仙。满地痴羊不收拾。夕阳零乱绕篱眠</p>
<p>乱石深云寻野泉。老侬怪我地行仙。钟情山水醇于酒。今夜竹床成醉眠</p>
<p>　　与辅禅人</p>
<p>方游捋遍虎髭须。空劫壶中探有无。风月满头功未转。江山入骨病难扶。针投芥粒机非爽。弦续鸾胶道不枯。归去丛林看仪羽。丹山出处九包鶵</p>
<p>　　与嵩禅人</p>
<p>乌石岭头相见。长生路上常逢。正是游山时节。落华芳草蒙茸</p>
<p>　　次韵端楞伽与生首座</p>
<p>缚茨枯坐九江东。镜像虚融方寸中。舜若多身禅夜看。母陀罗臂用时通。缘生谁兆有非有。寂照自知空不空。道契观音斯善应。萧萧竹雨杂松风</p>
<p>　　假日山行</p>
<p>平生胸中云外峰。有闲便与扶瘦筇。但知一世丘壑味。想得十分猿鸟从。明见秋容山洗雨。清可人意风吟松。归来游兴散不尽。谁杵唤月黄昏钟</p>
<p>　　别陆尚书</p>
<p>千里同风德不孤。心秋觉月照空壶。两头坐断何生死。一点圆明异有无。木马寒嘶青草坞。泥牛春种白云区。见闻佛事谁迎背。用处全机道转枢</p>
<p>　　超然居士。得得问道于宝峰祥禅师。且欲归歌长篇。以谢予偕其行见挽。以和渍笔。说句继之</p>
<p>门门通彻长安道。信手拈来还恰好。脚跟踏着赵州关。丈六金身一茎草。我初相会个中人。法法圆通见怀抱。杖屦追随来道场。不学痴禅事关扫。青山白云一径通。行行鸟道谁寻讨。宝峰师是马馰儿。相得而今恨不早。吸尽西江居士庞。唤回竖指俱胝老。泥牛力耕空劫春。木人捧出形山宝。罢捋虎须归去来。荆棘林中任起倒。午日丽天光杲杲</p>
<p>　　过王彦与郊居</p>
<p>晨露晞时桑柘。宿云敛处溪山。摩诘画图未卷。渊明农事初闲</p>
<p>　　与福州满禅人</p>
<p>而今别后记丁宁。曹洞家风句未形。月满凤林寒不梦。年深龟壳灼犹灵。沉沉莫触蛇头毒。的的须明犀角星。便与放开聊展手。那时相见望州亭</p>
<p>　　投食山家</p>
<p>霜晨[卄/梨]杖起孤禅。乞食山家图省缘。斜径顺风鸣竹火。飞甍迷眼映松烟。秋羹木鳖有真味。午饭树鸡无俗膻。谁谓客床卧不稳。我无支遁买山钱</p>
<p>　　礼大阳明安塔道中得句</p>
<p>佳处轸游念。芒鞋筇杖俱。溪寒卧虹饿。路暗垂云腴。冈树鸠呼雨。田家鸡告晡。此心亮谁语。三绕石浮屠</p>
<p>　　教禅人出丐求颂</p>
<p>历历枢中转化机。出门气象履芳时。溪光丽濯红锦段。风柳细捻黄金丝。空空不碍浑亡我。处处相逢却是谁。会得宾头卢见佛。向人卖弄有长眉</p>
<p>　　妙禅人出丐求颂</p>
<p>劫壶浩浩洗魔缘。妙处真观自见前。的的未萌明实际。灵灵无得入深禅。风搏海运鲲将蜕。月皎沙寒鹭不眠。触事投谐能转变。何妨大浪驾空船</p>
<p>　　折桂章首座近自双泉来因作句与之</p>
<p>家林稳卧一巢云。厌作梁家庵底宾。折桂手舒寒触月。衔珠眼合梦游春。庭除不见雨华鸟。麋鹿能来呼谷神。五老芳邻归间讯。笑谈相对白头新</p>
<p>　　宣和甲辰岁开十日。予欲束衣随淮水东下锦官。常禅人且合掌请语。因留三绝</p>
<p>麓华联蕾破春红。惭愧无私造化功。谁怕满头桩岁月。要听啼鸟说家风</p>
<p>[蔬-(梳-木)+束]肠那着一星愁。但觉春眠粥似稠。梦外寻盟何处是。荻州稚子绿排头</p>
<p>恬然谁作去留心。月下沧波风过林。相别相逢定何所。明明向道只如今</p>
<p>　　送同座主归上党</p>
<p>月兔含清欲喷霜。客怀陈习作归翔。谁云扫尽名言垢。我笑熏成知见香。聚石为徒头易点。悟空能讲义难量。到家握麈随宜说。莫对余机挥界方</p>
<p>觉海长鲸作蜕翔。青天端以背磨光。胸中浩浩吞云梦。眉际津津秀太行。静榻每来成友语。孤筇他往咽人肠。后将访我先传雁。为薙别来三径荒</p>
<p>夜明帘外月天霜。衲子还家机事忘。枯木吟云须内照。死蛇含毒更堤防。闻琴起舞饮光习。放镜迷头演若狂。好是重来斲蝇翼。祖师鼻孔要生光</p>
<p>　　大明庵留偈</p>
<p>略彴横门下转流。挂窗山在屋檐头。大明古意是时节。霜夜月堂帘上钩</p>
<p>　　心知庄求颂</p>
<p>耕云种月自由人。田地分明契券真。黄独将看炊作饭。白牛今已牧来纯。钁头活计时时用。物外家风处处亲。禾黍十分秋可望。饱丛林汉着精神</p>
<p>　　与[月*柬]禅人</p>
<p>白苹风作江头秋。青鸟梦随沙水流。清兴十分蓬上月。满船载入芦华洲。斯适意去来休。六鳌合负归来也。烟浪雪翻收钓钩</p>
<p>　　纯白禅人求颂</p>
<p>明月芦华未得如。清光自照本来虚。十方坐断须拈帽。一色功圆要放锄。转背石人归位后。抬头玉马过关初。尘尘刹刹见身相。方信曹山井觑驴</p>
<p>　　泐潭云庵偶作</p>
<p>曦色云庵半堵红。霜林初暖鸟啼风。不知人在萝窗里。瞑目炉薰百虑空</p>
<p>　　次韵超然与折桂觉大师兼简方丈老</p>
<p>束肚三条篾。恬然卧家林。机深大仰寂。用捷长沙岑。空壑溪鸣玉。疏筠月漏金。东山师叔在。此道未浮沉</p>
<p>　　借雪窦韵送超然居士赵表之时在泐潭</p>
<p>一口吸尽西江水。马师家风擢然起。老庞俯伏嗣芳尘。古也今也谁如此。超然道与若人交。南游浩意未相饶。风清骨秀眼寒碧。玉井冰壶冻不消。羌床孤卧净名室。无住无依脱虚溢。渊然一默乃全提。不二门开肖当日。佛事圆来作归想。出门岐路平如掌。到家儿女独圝头。相对无言得真赏</p>
<p>　　南麓新居</p>
<p>山麓水滨竹木阴。我侬懒养静居深。一生自足淡中味。三际那收闲底心。壑云未成出岫意。松风能作下滩音。十分清兴与谁共。想有沃洲支遁林</p>
<p>　　送嵩上人住庵</p>
<p>世间尘杂长人瘿。归卧萝龛霜月影。里许离微妙转功。玉壶夜汲琉璃井。吾家语味嚼枯硬。醉饱回来双眼冷。云水明明得自由。六门事外谁关屏</p>
<p>禅腹须来竹篾缠。好看水牯自耕田。布单不卖三千里。树耳谁疑二十年。一句合头尊旅会。十方坐断正偏圆。他时投杖来相访。且莫穷忙空竖拳</p>
<p>烧痕笋蕨富登春。谁解看承庵内人。天供异华功未尽。龙吟枯木病难泯。夜禅终作寒蝉蜕。昼卧何妨倦鸟伸。后日重来勘诸祖。阿谁钩上赤梢鳞</p>
<p>　　荣上人发心知罗汉堂辨茶油事乞颂</p>
<p>这开梦觉底因缘。佛佛心同亡后先。一点灵明三世外。十分妙净万机前。琢磨自得丛林下。游戏何妨百草颠。尘刹纵横俱化事。起家人只奋空拳</p>
<p>　　心上人乞食求颂</p>
<p>去去之人乞食心。春风浩荡洗丛林。松蹊香腻糁黄粉。竹坞清臞包玉簪。炊[魯*瓦]分珠斋钵满。净瓶汲月夜塘深。归来磨濯光明在。向道尘泥不涴金</p>
<p>　　访杨才叔不遇留偈斋舍</p>
<p>呼筇起寂下云居。寒麓回春寻友于。烟染草芒三径暗。雪晞麦脚一锄濡。欲求真语涤尘想。那畏峭风生粟肤。不见诗郎归怅怏。清臞时对石菖蒲</p>
<p>　　解首座职事书记相招以偈力辞</p>
<p>原鸰能作归呼音。暮风堕叶秋在林。路沙漠漠水潏潏。夜色冉冉山阴阴。坐冠多士自省短。挽袂乃友相知深。乞与高闲偿夙歉。闭门稳卧舒疲心</p>
<p>　　偶成示众</p>
<p>杨柳斜风力弱。芭蕉击雨声寒。莫把见闻作对。谁将声色相瞒</p>
<p>　　成侍者求颂</p>
<p>真源不皱风。月兔影澄水。枯情但恬如。默默饱禅味。家风乃廓然。当年第一义。机轮转有方。万化出弹指</p>
<p>　　庚子冬二十八日。天意晴和。与止上人同南麓行。横冈转流。长作清响。阴溪直木。寒无悴容。到竹林人家。饮茶而还</p>
<p>云麓胜处夙未到。清行兴锐忘崎嵚。谁无瘦杖少扶力。我与幽人同赏心。壑津软绿自宛转。岸树老碧长阴森。溪西乞火煮茶去。竹里人家斋磬音</p>
<p>　　别五祖山悦众</p>
<p>东山聚散亦夤缘。华吐芳姿柳锁烟。肯处根尘非一一。用时手眼恰千千。塔中祖有相传事。岭外人元不会禅。后日能来圆此话。未嫌敲枕唤春眠</p>
<p>　　五祖将禅人求颂</p>
<p>东风吹断濡华雨。淮上秀峰青可数。束屦欲寻南北山。卷衣又别东西祖。渊鱼蒲鸟闹一家。汀笋溪[蔬-(梳-木)+束]甘两箸。处处相逢记得么。夜寒月在珊瑚树</p>
<p>　　云上人持钵求颂</p>
<p>云林风雪暮纤纤。滴沥寒声晓断檐。一点丐心盟杖屦。十分化事入锤钳。霁光如拭月无碍。华锦落机春不嫌。百亿分身遍尘刹。见闻萧洒孰相粘</p>
<p>　　清上人持钵求颂</p>
<p>苕霅溪头柳眼青。食时持钵众香城。诸邻定怪颠毛白。久客自怜心境清。重念雪寒亲尘语。无忘水暖赴鸥盟。饱丛林汉深相悉。笋蕨春山次第生</p>
<p>　　送广禅人</p>
<p>温风促客下云岭。触处无心即道游。得坐会当明变豹。出门须解倒骑牛。冲烟筇入青萝径。载月船回白鸟洲。中外夷犹功迹绝。淴然天水一成秋</p>
<p>　　勤大师访别作句赠之</p>
<p>若子能来过我门。端知良遂志弥敦。微尘破处得经卷。万象纷时空眼根。与世支离谁恶意。怪人棱瘦自秋痕。归兴定到家林稳。山月流明洗夜昏</p>
<p>　　送金上人之水南</p>
<p>里许由来懒荷担。百草头上何廉纤。半夜对月笑拍手。不见喷霜三脚蟾。劫空有句妙如许。公去谁余对眉语。后见太平堂上师。敢烦为我分明举</p>
<p>　　送觉禅人</p>
<p>明月堂虚客不留。衡湘秀处赋清游。回途复妙无遗影。天水从来一样秋</p>
<p>　　送愿上人归乡</p>
<p>溪头买船归鄂渚。一棹清风夜蟾午。行尽韶山半月程。白云儿就青山父。岩头老子末后句。此到将知问不语。无缝塔前风色高。洞然不隔丝毫许。丁宁此去快须回。吾家之子要全才。不坐两头明暗路。偏中归去正中来。阿呵呵胸次风流知几何</p>
<p>　　自庐山折桂旛竿原下。望彭蠡湖。握杖过前山僧舍说偈</p>
<p>木落山骨瘦。水退沙痕隆。渔舟弄江日。一叶浮软红。眼底事不俗。道人心若冲。旛竿头进步。云水展家风</p>
<p>　　出康庐渡江淮山拜诸祖塔道中作</p>
<p>涩舟沙水岸棱棱。岸上春泥深涴藤。回首康山怀结社。真情祖室事传灯。子孙亹亹雪庭可。衣钵绳绳舂屋能。坐照少林墙面意。湛明心地莹如冰</p>
<p>　　与传道者</p>
<p>残毳编衣裹槁形。胸中底事独醒醒。亡机冲应用时妙。活眼冷窥虚处灵。语秀锦云春片段。气清梅雪晓零星。而今功尽牛头懒。华鸟不来风扫庭</p>
<p>　　题至游庵兼简庵中道友</p>
<p>真实人居遍十方。至游处处露堂堂。鹅于水器择其乳。蜂在华房采得香。心鉴照中无垢翳。道环虚里见神光。能来闹市住三昧。鸟度长空迹不彰</p>
<p>　　次韵传道者且游落星院</p>
<p>风立沙根肤粟顽。冷涵星石水湾湾。登舟欲济轩窗底。扶槛政疑图画间。云拭山容苍玉障。日浮江面紫金环。回头五老相招我。林友无嫌夜扣关</p>
<p>　　怀上人出丐求颂</p>
<p>胡床拥毳怯春寒。怀丐人行野雪干。风信入华披锦段。月魂堕水濯金盘。净名取饭亡多力。慈氏开门只一弹。妙得其中佛受用。头头成见不相瞒</p>
<p>　　一知殿化佛殿僧堂中灯油求颂</p>
<p>佛灯谁我续光明。果若莲开大梦醒。香草有心持洁白。兰膏无脚湛寒青。默耕化外那知夜。真照壶中不觉冥。家世儿孙传底事。从教辉耀显门庭</p>
<p>　　亮禅人持钵求颂</p>
<p>家林一锡飞。炊处青烟微。严默起禅板。虚通转化机。溪寒秋染色。月冷夜流辉。莫学西山亮。此行宜早归</p>
<p>　　初禅人持钵求颂</p>
<p>佛事潜通兴化门。用时斤斧莫成痕。全机超出轮回际。一句拔除生死根。凉吹洗磨烦袂暑。素蟾排逐夜台昏。鹅王引饮唯醇味。水乳斯分不我浑</p>
<p>　　过般若庵</p>
<p>重轩瘦立曲栏头。岛屿青微冷枕流。望眼解随沙水转。赏心真与岸云浮。平分野色连延屋。点破江光相趁舟。般若空宗深得义。森罗元不碍人休</p>
<p>　　登云庵</p>
<p>廜[序-予+穌]对碧溪。霜草露幽蹊。顾我丘壑醉。知谁尘土迷。萝门窥窈窕。云磴履高低。猿鸟未相弃。伴人烟树栖</p>
<p>　　送传道者归省母氏</p>
<p>夜来霜吓橘脐黄。乞与归人怀冷香。到日跨门须转却。白头不是本生娘</p>
<p>妙尽功圆转处幽。若人真解倒骑牛。雨蓑风笠旧行李。适意明明百草头</p>
<p>　　圆禅者求颂</p>
<p>枯歇身心百不思。湛圆自照劫空时。妙明智鉴那留垢。虚廓灵机未度丝。的的髑髅看活眼。堂堂尘刹用间眉。是须恁么承当去。鼻孔累垂识祖师</p>
<p>　　斜川道上望庐山三绝</p>
<p>真味酣心倚瘦筇。萧骚风啸一蹊松。无人共语圆通境。笑看云吞石耳峰</p>
<p>青山放足溪转腰。蓑翁理网儿摇[舟*力]。先生畴日骑鱼去。岸上人家谁姓陶</p>
<p>水从乌石山前转。人在斜川岸上行。寂漠柴桑古祠下。我来无酒酹渊明</p>
<p>　　妙湛大师求颂</p>
<p>妙则不粗。湛则不浑。妙湛而照。莹然亡痕。云山是主。水月无根。瘦坐一默。虚融六门。窍作风籁。华含春恩。相承个事。子子孙孙</p>
<p>　　次韶谷书记胜果院绝句</p>
<p>沙风漠漠卷烟湖。默默渔舟似有无。五老回看更痴绝。渠应怪我得工夫</p>
<p>　　小师慧果丐盐求颂</p>
<p>可中滋味欠些些。成就庐山笋蕨家。丐事子行黄苇渡。盟心人在白鸥沙。和羹户户俱煎卤。扫雪村村欲没靴。味及衲僧初偃月。圆通只个是生涯</p>
<p>　　晖禅人丐盐求颂</p>
<p>庐山淡薄已多时。谁与丛林洗败姿。为爱海冰资菜味。不嫌春雨破华枝。仙陀婆事行行辨。舜若多身处处宜。快意截流船到岸。江头风顺看樯旗</p>
<p>　　送元上人过长芦</p>
<p>阿祖江滨插苇枝。丛林蕃茂果臻斯。师门昆仲知名旧。缘法东西得面迟。沙上盟寒鸥怪晚。屋头字草雁来时。月明古渡清铺练。千里同风不隔丝</p>
<p>　　登云顶庵峡口倚仗说偈</p>
<p>雪梯陟云顶。来寻坏衲师。破峡水一脉。挂松月半规。疏旷麋鹿性。厌饫丘壑姿。眷言携不去。迟立倚筇枝</p>
<p>　　景禅人求颂</p>
<p>混处还须转侧看。底时妙在一丝端。闲云卷雨秋空阔。明月流辉夜水寒。棹破波光华细碎。梦惊蓬晓影团圝。真机分应头头准。却出黄芦把钓竿</p>
<p>　　次韵传道者过香林</p>
<p>松烟竹蔼细蹊通。清津白石寒珑璁。艾禅真是甘蔗种。香林再吹薝卜风。一溪冷引藩篱外。五老秀蹲怀抱中。写目轩窗意幽远。淡然消息不雷同</p>
<p>　　满化士与圆通大众出丐说偈送之</p>
<p>过门衲子上饶人。破我胡床默味真。道活髑髅前有地。用冲赤肉上无尘。盟心芦笋白鸥社。梦眼华枝蝴蝶春。满着圆通无尽意。四衢处处主中宾</p>
<p>　　送照禅人之湖南</p>
<p>衡岳迎秋翡翠瘦。潇湘漾风琉璃皴。夜船载月急如箭。归去来兮休问津</p>
<p>　　还南麓旧居</p>
<p>枝藤结伴得游娱。怀习难宁寻旧居。云水梦思孤榻稳。山林眼味四窗虚。秋衣未絮怯繁雨。午饭无盐甘软[蔬-(梳-木)+束]。老境端来偿底志。道同巢鸟与渊鱼</p>
<p>　　拜芭蕉情禅师</p>
<p>来谒芭蕉大仰孙。要明圜相识耽源。横山烟雨洗秋骨。掠面溪风吹暑痕。菖蒲叶瘦水石秀。枇杷树密轩窗昏。阿谁床头柱杖子。乞我款曲寻云根</p>
<p>　　芭蕉道中</p>
<p>雨暗冈头客路。炊烟山里人家。映水竹鸡[目*舌][目*舌]。飘风字雁斜斜</p>
<p>　　大阳道中</p>
<p>耿人胸次佳处。借力床头古藤。风树叶颓淅淅。秋山骨瘦棱棱</p>
<p>　　礼明安塔二偈</p>
<p>老阿师卒无嗣。石浮屠立有年。丁宁金针玉线。惭愧鸾胶凤弦</p>
<p>石床冷卧禅虎。阶芜秋跳草虫。有念耿怀陈事。无言凄立西风</p>
<p>　　玉壶阁颂</p>
<p>风霜磨洗秋空清。月浴星河分外明。默默玉壶中自照。家传清白妙难名</p>
<p>　　送僧归抚州</p>
<p>不肯云林伴冷凄。疏山归谒矮阇梨。非枯桩句如明白。会要重来摩伏犀</p>
<p>　　送鹿门宗席头</p>
<p>吉祥草织禅家供。一片琉璃滑无缝。门掩鳞鳞水不流。窗含冉冉云初冻。坐寒风月蒲芦秋。睡足江湖鸥鸟梦。而今卷处追昔人。隐隐犹怀鼻头痛</p>
<p>　　箨庵颂</p>
<p>玉龙退残鳞。编庵事枯兀。禅栖锦凤巢。道履霜蟾窟。饮兹明月津。濯彼微尘骨。五叶少林春。家风未湮没</p>
<p>　　登清凉三山亭</p>
<p>絮风花雨一春残。未厌兹亭夜倚阑。隐隐三山抱江月。清凉境界露松寒</p>
<p>　　送圆上人之龙舒</p>
<p>赤头老师无拣择。[灒-貝+鬲]峰染翠吴塘碧。明明万法入齐观。豁净丝毫元不立</p>
<p>道人归作山下宾。霜筇笋屦飘孤云。到时春满石牛谷。[蔬-(梳-木)+束]蕨是谁相与分</p>
<p>　　举侍者求颂</p>
<p>秋风濯烦骨。日日觉清省。相与事枯禅。所养饱正命。老蟾浴星河。魂魄明耿耿。真味入谁肠。但知百念冷</p>
<p>　　春意渐深。送客至山麓田舍。来往道中。复逢法上人。因作数语以记所见云</p>
<p>青桑柳暗山前路。麦脚含滋一锄雨。阳林桃是旧家春。冷眼灵云合头语</p>
<p>云阵纤纤洗花雨。深竹新闻子规语。青山白云吾定居。枯肠那着归思虑</p>
<p>鸟拳花枝作春语。风日焕然晞宿雨。水肥山翠木欣欣。芳事骈罗不容数</p>
<p>华蹊归来鸟啼暮。庖舍炊烟卧风缕。西窗旧有竹肋床。伸足曲肱成栩栩</p>
<p>隔年相逢瘦惊许。风立溪头少时语。缄情客上钓鱼矶。四面垂云一蓑雨</p>
<p>　　三印颂示众</p>
<p>印空印水印泥。无言桃李成蹊。随分纳些税赋。牧牛溪水东西</p>
<p>印泥印空印水。疾雷不及掩耳。豁然楼阁门开。消得轻轻弹指</p>
<p>印水印泥印空。谁传祖称家风。梦眼影迷一色。转身体合全功</p>
<p>　　机禅人出丐求颂</p>
<p>尘刹分身看化机。青烟几处午家炊。面墙坐照丛林事。持钵丐缘云水饥。出谷鸟传春次第。漾舟人爱月相随。归来定有饱参句。笑解枯禅篾肚皮</p>
<p>　　心禅人出丐求颂</p>
<p>将看秋早瘦风林。禾卷黄云副丐心。妙印手中那外物。虚空胸次不容针。谁家落甑炊香雪。后夜归船棹软金。洗足蒲团松石上。绕篱山水有清音</p>
<p>　　一禅人化盐求颂</p>
<p>泥沙淘洗浪煎干。一片照人冰雪寒。意得试莲浮卤力。默知随筯入[蔬-(梳-木)+束]盘。万家婉婉能相助。众口调和信不难。无像有神聊勘过。圆通眼在舌头端</p>
<p>　　寄大洪和尚</p>
<p>饮茶作别出萝门。相送犹怀握手温。断雁几时归缀字。浮萍随处卧生根。秋风窗外拥芦雪。梦冷床头堕月魂。尘柄年来疲转徙。却思红颗共炊盆</p>
<p>　　送智首座还乡</p>
<p>颠毛垂雪堕清贫。卧久风林梦转身。一境妙明还就父。六门虚应却来人。凉秋月兔流魂莹。湛水云龙蜕骨陈。家法儿孙须力振。此行未可腐宾宾</p>
<p>　　嵩山老人告行作六偈送之</p>
<p>未能老养卧林麓。要乞优恩除发须。濯足沧浪岁寒事。终来清友石菖蒲</p>
<p>挽衣苦怪不我住。怀事乞成今乃时。雷动定知开蛰户。春寒无要勒华枝</p>
<p>嘤嘤鸟鸣如客情。行行柳眼向人青。投心旧友春成物。汲水前溪月下瓶</p>
<p>梦里结忧三变事。觉来还喜一成春。莺华时节洗衰落。不信余寒犹着人</p>
<p>服像中情将有得。江湖底事勿相忘。橘洲白鸟秋成伍。渔火尊羹蓬底香</p>
<p>应缘分影来池月。游世无心出岫云。适意归来尖屋底。[蔬-(梳-木)+束]畦还与力锄勤</p>
<p>　　送渊上人</p>
<p>朱丝不用挂烧桐。一曲新丰为送公。后夜老松风籁静。皋禽不见月巢空</p>
<p>　　送平禅人归鄂渚</p>
<p>浮舟春水作归征。家有良田可饭羹。久客回翔云一点。旧巢卧看月三更。人猜我住尖头屋。尔去谁扶折脚铛。为问岩头穷鬼子。当时何似此时生</p>
<p>　　资圣庵欲过圆通</p>
<p>我初浮舟济九江。幽寻兰若山苍龙。王摩诘画倚檽槛。谢灵运诗开绮窗。艾禅高谈肖琢玉。法身雅论非枯桩。梦回便是圆通路。月冷上方钟一撞</p>
<p>　　登祥云庵谒东林明首座</p>
<p>伐木清哦癖在肠。握筇苍磴履重霜。玲珑堕壑乳泉向。萧瑟到门松吹香。高寒夜雨冻一色。虚净晓云流五光。社散荷枯有遗友。目青须发半沧浪</p>
<p>　　与天池信长老</p>
<p>晚岁丛林闹苇麻。可中着眼辨龙蛇。行当五路我能事。坐断孤峰渠作家。佛法从来如嚼蜡。朋俦此去似团沙。音书不寄思惟尽。千里同风却较些</p>
<p>　　朱熙载作平阴令。八十日致仕而归</p>
<p>勇退归来适旧游。家林禾黍一成秋。黄芦雪照沙头屋。明月波浮江口舟。耕道谁从夫子后。逃禅今与老僧俦。柴桑试问陶彭泽。风味真醇相肖不</p>
<p>　　周秀才出家求颂</p>
<p>标心脱帽法丹霞。借力堂前刬草些。塞上不须嗟失马。杯中端欲断疑蛇。久怀甘露濯尘骨。将意丛林开觉华。古渡雪芦明月共。一壶秋色属吾家</p>
<p>　　牧童</p>
<p>水牯老行步稳。蓑郎痴歌笑繁。物外初无尘滓。胸中别有丘园</p>
<p>　　游司真洞</p>
<p>桃华濯锦春水寒。洞门窈窕玉勾栏。三峰拥翠云吞屋。九井扬波雪溅坛。象帝先身元老语。谷神后事阿谁观。羽郎清瘦发半白。待乞安期五色丸</p>
<p>　　仲春过龙舒法华山。寻诵经道者旧庵</p>
<p>支径入穷谷。来寻道者庵。梵音今默默。华雨尚毵毶。夜白月半屋。寒青灯一龛。梦随歌吹去。借路过江南</p>
<p>　　月禅人出丐求颂</p>
<p>踏雪到人家。投机的不差。月魂通水脉。春信入梅华。去觅炊香许。来宽束篾些。上方分佛事。先我过毗耶</p>
<p>　　渊禅人出丐求颂</p>
<p>渊源彻底碧涵秋。谁道寒光凝不流。转眄芦华与明月。更无一物碍船头。去来得妙纵横自由。巨鳌犯饵快须掣。便是仙山坠也休</p>
<p>　　即觉庵子中居士。来访妙峰之西既去。作六言五首送之</p>
<p>越境能来访我。扶筇颇肖游僧。得与坐间语味。谅其胸底怀冰</p>
<p>梦晓寒松挂月。心秋古井含津。至道百家合辙。同风千里成邻</p>
<p>欲下前时雪磴。重开向日风翎。此去丁宁华鸟。莫来狼藉春庭</p>
<p>归来三径春草。梦卧一围雨蓑。白发暗移玉烛。昏窗净洗金波</p>
<p>世外道人有在。庵中瓶粟无储。过客未容空去。挽衣相与分[蔬-(梳-木)+束]</p>
<p>　　送月上人归乡</p>
<p>西风木落山露骨。秋月在水波濯魂。客意归卧四明麓。三世佛从禅口吞。大千俱坏我不坏。三六相昏渠不昏。劫空照见造化种。回首应物亡尘根</p>
<p>　　夏安居日。过实上人东轩。时新竹浴雨。因作句歌之</p>
<p>箨龙出丛林。脱锦露新绿。昂藏引头角。密密均节目。娟然尘外姿。云雾腻寒玉。翠满东窗阴。心眼扫恶俗。虚静颇道情。清臞见风骨。惠我不老春。为谁无弦曲。葛陂蛰时事。第恐雷雨促。不能留高间。双碧淡相瞩</p>
<p>　　再和朱朝奉见寄</p>
<p>朅来林下人。挂冠脱朝绿。身间道愈尊。神静碧照目。落落我就璞。碌碌谁如玉。欲学陶渊明。高情异浮俗。白云无定心。青山有奇骨。肯从莲社宾。共奏无弦曲。佛生等一念。日劫讵延促。倾盖同故人。道存聊一瞩</p>
<p>　　拟石牛与悟上人</p>
<p>阿牛纯热不鞭牵。卧向古源苍树边。春谷玉田看去种。雪山香草饱来眠。背头隆骨任丰载。鼻底流津大作川。异路行行哮吼处。莫忘露地未萌前</p>
<p>　　雨夜宿龙门晓登灵光台礼佛眼塔</p>
<p>一跃龙门适旧怀。棱棱浪级向人开。洗尘云阵浇华雨。借力天衢破蛰雷。略彴驾溪桃水满。浮屠瘗骨玉山颓。欲知佛眼无遮障。须到灵光不夜台</p>
<p>　　过虎头岩</p>
<p>空岩俨若虎头苍。云腻岩前草木光。竹吐锦萌春雨饱。松含黄粉野吹香。石床蟠足散征倦。道境洗心聊坐忘。投饭上方兰若去。未能痴学顾长康</p>
<p>　　尘上人出丐求颂</p>
<p>轻轻弹指便开门。百亿门前百亿身。妙应因缘通处处。圆明个事遍尘尘。华间峰采黄须蜜。柳上莺传青眼春。归日相呼满钵饭。一时分付饱参人</p>
<p>　　别邹秀才</p>
<p>声利明来若梦游。肯迂征家宿云栖。情高素抱山樊志。性淡幽寻松石俦。爱我家风清入眼。问伊时事点摇头。今朝送别还孤坐。空对炉烟篆字浮</p>
<p>　　游云栖院作偈。与住山琛老禅</p>
<p>紫宵峰顶金浮屠。风铃扬音闹苍虚。玉栏中地稳行道。云磴下林新葺庐。江山怀抱富不恶。霜月轩窗清有余。老眼寒青伴耶舍。炷香心醉竺仙书</p>
<p>　　与观禅者</p>
<p>豁净虚通入觉场。体前一段本来光。孤禅恰恰如担板。默照明明似面墙。秋光芦华两岸雪。夜寒桂月一船霜。迢迢象外行归路。雁字低低正夕阳</p>
<p>　　禅人发心丐席求颂</p>
<p>万指相从作正观。出求卧席着蒲团。恬处敛雨野云薄。湛若磨风秋水寒。卷去犹知鼻头痛。坐来方信髑髅干。芦花明月阿谁事。人在江湖把钓竿</p>
<p>吉祥长者草茸茸。香软登机棱路通。卷去若人呈已事。得来与我展家风。默游两岸雪芦外。瘦坐五湖烟水中。未许春眠梦蝴蝶。大方引步劫壶空</p>
<p>　　送从上人驰书至京西</p>
<p>衲帔蒙头自照人。月明堂上转机轮。肯传千里鹡鸰语。要作十分棠棣春。雪岭同风当日事。石头束篾旧时麟。家林归卧长连稳。满眼清光不见身</p>
<p>　　蒋新臣秀才告别作句送之</p>
<p>雪屋高寒能我过。疏梅清秀雪林柯。不屈悭宋楚人语。来试宗雷莲社科。后会说盟如有以。此行洗念入无何。春风迟立栏竿曲。白雪楼前船弄梭</p>
<p>　　津禅人出化盏橐乞颂</p>
<p>吃茶去语落诸方。聚首商量柄杷长。相席是渠能打令。同尘输尔解和光。舌头狤獠明无骨。鼻孔累垂暗有香。盏橐成来圆此话。侬家受用恰平常</p>
<p>　　宣和甲辰三月三日。山谷寺偶成。是时欲下长芦也</p>
<p>温风在山谷。青紫班芳妍。浩然春公心。不作彼此偏。其来初无像。荣事亦自然。云容淡如鹤。草色齐腻烟。竹萌裹豹裤。蕨茁引儿拳。盘箸富可喜。齿颊甘亦便。山水濯尘念。风云会前缘。苇江怀道人。拥众几两千。顶门眼照世。胸中海吞川。同雏丹山巢。羽成各翔迁。而今欲住集。相见而忘年。执鞭驱并驾。未愧无彩鞯。白鸥行作伍。水[蔬-(梳-木)+束]对烹煎。抚摩青石牛。不得陪高眠。将趋皖口市。就买莎郎船。回首谢诸祖。觉法吾所天。慧灯耿不夜。心花芳枝联。后日儿孙辈。莫怪森罗前</p>
<p>　　欲渡长芦。与琛上人渔家词</p>
<p>岸树藤绳欲解维。海门蒲席弄清吹。舟不涩兴无涯。回首[灒-貝+鬲]山烟翠姿</p>
<p>一苇江头老白眉。而今问讯慰相思。风静夜月明时。满眼寒光下钓丝</p>
<p>　　游龟山和何学士</p>
<p>一宿曹溪今乃时。永嘉想见未忘兹。如何淮风遏行色。不得扶杖相参随。斯须佳惠玩珠璧。璨然倾泻胸中奇。词锋明锐许谁敌。禅悦清酣还我追。约君入社背时事。种藕着华春满池。道在金兰端未艾。回头阅世真儿嬉</p>
<p>　　送慧禅人往上江籴麻米</p>
<p>石霜拈处最分明。万万千千一粒生。归日饭香穿鼻孔。相呼作舞下堂行</p>
<p>云门糊饼赵州茶。里许明明着得些。公案见成知味底。一千二百衲僧家</p>
<p>解开蔑束肚皮宽。子去谁忧甑釜寒。云水相迎船到岸。饱丛林事不相瞒</p>
<p>芦华明月水茫茫。激箭风舟破冷光。亲到庐陵酬米价。那时开口便相当</p>
<p>去去西江趁便风。丁宁底意语庞公。归来定是通身饭直下人人识己躬</p>
<p>　　浮舟下淮访龟山禅师</p>
<p>霜风猎猎扫平野。沙头蓁翳净如燖。淮津斜转龟山麓。云汉微分雁塔尖。篱落梅梢春点点。庭除松影月纤纤。禅家况是不羁友。问讯勤来想未嫌</p>
<p>　　与黄道友</p>
<p>人头膏火底心休。来预林俦默默游。犀晕成时月魄夜。雁行断处霁容秋。百年分付三椽下。万象峥嵘一指头。归去懒融无伎俩。庵前华鸟莫相求</p>
<p>　　浮舟之昌国谒韩克明知县</p>
<p>南风帆腹饱。半夜渡沧津。鲸海漾新月。仙山寻故人。浪寒千里雪。烟暖十洲春。来就昌黎语。良惭我效颦</p>
<p>　　冲禅人与翠山出丐求颂</p>
<p>归去家山雪未消。到时雪后翠棱高。豁然直下断三际。卓尔个中抽一毫。化钵不妨游幻海。虚舟何惮驾惊涛。因缘成熟袖双手。莫学吾家败酒糟</p>
<p>　　利禅人发心丐开海田</p>
<p>檀度夤缘约远寻。利他方称出家心。丐行端取丛林饱。耕耨不嫌泥水深。地面丕平春种玉。波痕清浅月浮金。栽田博饭吾家事。一段风规得老琛</p>
<p>　　湛禅人开田求颂</p>
<p>衲僧兹欲起家门。老牯鞭催泥水浑。混处蹈翻明月影。转时耕断白云根。力田辛苦遵吾祖。炊饭馨香饱子孙。底事既归蒲坐稳。湛圆心鉴夙忘痕</p>
<p>　　小师智宽与国清作丐请语</p>
<p>入廛一钵是生涯。来自寒山拾得家。晓影玉钩萝户月。春丛黄粉蜜房华。午炊佛土香传鼻。参饱云门饭打牙。准拟神通何处借。净名居士住毗耶</p>
<p>　　灵上人丐盐求颂</p>
<p>熬炼渠经几度难。炎炎炉鞴头看。可中皓色从来莹。直下沧溟吸得干。力展家风排淡薄。妙将滋味破辛酸。道人意满期归也。雪拥茅檐不觉寒</p>
<p>　　端禅人丐盐求颂</p>
<p>红炉焰里结冰霜。收拾侬家妙有方。舌本要资云水味。鼻端相助蕨薇香。扫归茆舍闲堆雪。坐照金盘净发光。去去道人成底事。芳滋许我沃枯肠</p>
<p>　　与孙宣教</p>
<p>作别江头五载余。海边相访未嫌迂。山林意与世几绝。丘壑姿逢秋更臞。约我道耕新活计。辍君诗战老工夫。儿婚女嫁谁家事。居士有心从马驹</p>
<p>　　邻月堂求颂</p>
<p>畦衣我是出尘人。卜筑高堂与月邻。床上金刀香剪桂。箧中玉斧冷修轮。寒臞破梦无嫌病。清白传家不愧贫。门外潮平舡着棹。点头老兔静分身</p>
<p>　　善应不触</p>
<p>出门云水任茫茫。相应相酬许当行。一切时无第二念。雪峰于此谢灵光</p>
<p>　　大功不宰</p>
<p>吾家消息默中看。看处虚明霁月寒。一色是功须转却。石霜端要髑髅干</p>
<p>　　寄石湫童知县</p>
<p>溪头茆屋远追陶。斗米而今懒折腰。汉水丈人甘抱瓮。箕山居士厌鸣瓢。心秋霁月夜相照。鬓雪温风吹不消。身世曲肱分付梦。遽随蝴蝶到华条</p>
<p>　　上元后二日过谦师庵</p>
<p>横溪一径两山分。深翠笼葱竹日昏。流水漱冰寒有骨。闲云敛霁雪无根。应容野毳来投饭。不管春眠往扣门。窗几薰炉摇篆字。龟床尘语对清温</p>
<p>　　应禅人开田求颂</p>
<p>飘飘捉杖出烟萝。行丐身心遽许多。针鼻细中投玉线。机头密处度金梭。应缘片片云成雨。分照团团月在波。底意周旋便回首。旧巢寒卧雪林柯</p>
<p>　　恭鉴二禅人干浴镬求颂</p>
<p>大冶镕金入范看。不嫌口阔肚皮宽。得来妙触通身眼。净放光明赤肉团。衲子落成俱受赐。檀那相助许投干。底心试问楞严友。道契圆通只个般</p>
<p>范金为镬沸兰津。分付楞严会上宾。妙触宣明渠具眼。纤尘不受我通身。投谐冷暖浑忘水。迎合温和似得春。炉鞴相催成底器。量吞云梦可斯人</p>
<p>　　航海之宝陀访真歇师兄</p>
<p>至人亲见古观音。化迹今居海上岑。烟机外分青嶂骨。水天中见白云心。潮痕拥岸棱棱雪。月魄浮波烂烂金。根境一如能所断。圆通游践法门深</p>
<p>得得来寻真歇兄。孤舟扬楫顺潮行。重联断雁云中字。远赴闲鸥沙上盟。新味清油燣紫菜古方淳蜜渍黄菁。海山只个供盘筯。一段家风不世情</p>
<p>　　与昌国善友</p>
<p>驾潮舟涩岸头沙。得与岩僧款语些。梦付庄周窗外蝶。疑醒乐广酒中蛇。夜堂莫怪云悭月。春峤将知雨促华。想像旧山归去路。照门新锦眼迷家</p>
<p>　　化上人持钵乞颂</p>
<p>化事而今尽付君。归来还我验儿孙。诸尘正受盛于钵。一句含胡覆却盆。别处见人知雪岭。自家吃饭识云门。底心肯负檀那力。开发真机报施恩</p>
<p>　　端禅人开田乞颂</p>
<p>衲僧田地有来端。底意相携出问檀。春坞耕开云锦晓。月津划破练光寒。饱期束肚三条篾。功就移身百尺竿。恰恰相投看规矩。谷声鉴像一般般</p>
<p>　　珊知浴求颂</p>
<p>妙触宣明不洗尘。楞严会上悟心人。潜鳞窟宅半篙水。枯木形骸一杓春。涓滴量同法界性。发毛垢净虚空身。南园应问聊弹指。用处绵绵谷有神</p>
<p>　　传上人丐盐求颂</p>
<p>濒海人居不事田。生涯清白是家传。雷鸣山麓潮横雪。津出泥沙卤泛莲。冰玉色承杀炼力。蕨薇滋藉合。和缘。舌头妙有圆通眼。坐断丛林五味禅</p>
<p>　　崇上人求默庵颂</p>
<p>默默中居底是庵。白槌上首乃同参。深明铁磨莫颠倒。真见末山非女男。坐里水天能湛湛。门前华雨任毶毶。一言妙证超名相。不惜眉毛笑翠岩</p>
<p>　　雪晴寄刘殿撰</p>
<p>羊毡半幅一羌床。寒淡家风肖老庞。容易着身藏北斗。等闲开口吸西江。龛灯梵夹香摇几。茆屋禅蒲雪照窗。方外友于思对尘。隐人胸次作舂撞</p>
<p>　　余姚胡氏绣观音求颂</p>
<p>线蹊密密度金针。一一针针观世音。妙净庄严成相好。光明感应发身心。江横练色月浮水。雨灌华枝春在林。闻见可中超有路。普门处处许相寻</p>
<p>　　丹霞忌日</p>
<p>明月清风霁景凉。华鲸喷雪水茫茫。灵然一点谁人委。怀抱千年作夜光</p>
<p>　　鉴维那求月堂颂</p>
<p>桂毂谁将玉斧修。风帘收卷许相留。虚明窗户不知夜。清白身心长濯秋。鹤梦巢寒松挂壁。鱼惊波动水浮钩。胡床瘦坐摇香篆。净照壶中一默游</p>
<p>　　一禅人出丐求颂</p>
<p>一霎山前春雨干。丛林气韵洗衰寒。水明玉免随征棹。线重金鳞上钓竿。午钵莫嫌分饭甑。千僧无念集蒲团。化机妙应头头准。手眼通身不着谩</p>
<p>　　过则上人庵</p>
<p>归来萝茑挂烟蓑。钓月耕云倦也那。山上山下吞佛语。溪东溪西牧牛歌。廿年树耳亡疑着。一个拳头得用么。做尽平生闲伎俩。赤鳞无奈瓮虀何</p>
<p>　　泉州王道友舍簟乞颂</p>
<p>秋入眠床水一方。江湖风月坐来凉。浮浮爽气仙游去。身在苍烟白鸟行</p>
<p>　　真戒大师求颂</p>
<p>炷香坐羊毡。默默心住禅。仙桂萌兔窟。神珠媚龙渊。湛照自家事。出随群动缘。应机分手眼。不翅有千千</p>
<p>　　谢通讲师五偈并引</p>
<p>前年过我得少款。甚慰平日也。别后得书并颂。以忙迫乞食不暇答。秋来气清惠然见访。同丘壑般游。得不作字招隐。良愧后时</p>
<p>得得客来窥大方。松间目击揖归堂。秋横两眼瞳人碧。云拥三衣栀子香。夺席胸襟君隗礧。愕邻须发我沧浪。竹床相对夜深语。河汉濯磨星斗光</p>
<p>五月人间膏火煎。清风尘对有夤缘。点头顽石能明证。借口虚空解讲玄。随类佛身分百亿。出尘红卷等三千。未闲相约蒲禅稳。作别又趋华雨筵</p>
<p>慰心佛氏未萧条。卓卓缁林有俊髦。知见香熏舌本利。名言垢净眼棱高。锦云脚踏冷修月。仙峤牵颓闲钓鳌。良遂肯从麻谷后。声光矫矫壮吾曹</p>
<p>一昨书来约见过。迟留行李未成那。梨黄枣赤秋如许。发白眉庞老奈何。相伴采薇云腻袜。不嫌伐木雨濡蓑。对床默默香摇篆。霁月夜窗悬女萝</p>
<p>乞食因循答教迟。想能心照未相疑。三年约友共连璧千里同风那隔丝。鞭筝嫰黄出泥土。槿华寒紫裹藩篱。雨驱暑去晚明霁。来雁门头字脚垂</p>
<p>　　郑通判母氏赞并引</p>
<p>郑禹功博士母氏。[蔬-(梳-木)+束]食五十年。于动静四仪。专念佛三昧。愈老愈勤。夙夜匪懈。行年七十有二。于八月八日鸡鸣之初。安坐而逝。博士书具。告我以是事。然人之老縻。形茧临蜕。得自在无畏者。斯正念之力也。以无情垢之翳心。恶习之兆境。圆湛长存。虚灵独照。梦幻之迹。廓然泯矣。故地水崩流。火风散灭。顺履于如如也。底事可嘉。因说偈为之赞</p>
<p>法喜为食。慈悲为舍。信佛是归。视身如借。住正念以唯勤。趣外尘而无暇。机闲万象光中。眼活髑髅眉下。彼亡也梦蝶露蝉。自得也云犀香麝。神游真净兮天水同秋。心印妙明兮风月破夜</p>
<p>　　机禅人发心丐田</p>
<p>历历机梭看转旋。衲僧手眼有千千。将知白雪上方饭。出自黄云负郭田。溉灌流金溪口月。耕犁卷幕陇头烟。和泥合水谁家事。参饱元无分外禅</p>
<p>　　虚禅人发心丐田</p>
<p>虚廓襟怀作丐游。机缘处处定相投。开田大义聊舒手。得意忘言暗点头。白牯耕回山月晓。金刀剪断野云秋。长连趺坐通身饭。一饱分明百不忧</p>
<p>　　早发宁海。寿宁道中过奉化</p>
<p>晓径风香雨阵红。凿崖棱石上梯空。劝归鸟语春过半。投饭人家日正中。山怪翠寒台对偶。溪能柔碧剡相通。杨华便是浮萍草。踪迹又随流水东</p>
<p>　　宿覆船山阻雨</p>
<p>枝筇同到覆船巅。暂寄筇枝借榻眠。山水钩帘知属我。烟霞腻枕梦游仙。觉来笋窟投[蔬-(梳-木)+束]筯。闲把华房入线编。想像玲珑岩下雨。春寒犹可卧羊毡</p>
<p>　　行通善友求颂</p>
<p>明白家风月洗霜。道人寒夜坐绳床。安身谁效兔三窟。返照自如龟六藏。疑若蛇弓蟠酒盏。妙同蜂蜜得华房。默游宛转臻元极。虚廓无涯步大方</p>
<p>　　姚道人乞颂</p>
<p>慈悲方便事。触处有工夫。应变随声色。团团盘走珠</p>
<p>　　戚泽民从新正日供三僧求颂</p>
<p>君家炊饭辨[蔬-(梳-木)+束]薇。日供畦衣三阿师。海上浮柸登岸后。云间飞锡过门时。伊蒲塞作新香气。宾度卢迎老白眉。施受等心相称可。月随流水下春池</p>
<p>　　时禅人出丐求颂</p>
<p>老能碓下米无舂。一出相烦作变通。阵阵香风看稻熟。番番时雨见年丰。手携拍板傅大士。杖挂剪刀梁志公。妙应群机真绝待。秋清河淡月行空</p>
<p>　　仙上人出丐求颂</p>
<p>缀钵持来勇入廛。家家行结胜因缘。三千界重慈悲佛。五百生称忍辱仙。芳濯丛林春冉冉。明随流水月娟娟。饱参事与千僧供。洗足蒲团枯木禅</p>
<p>　　普渊行者请颂</p>
<p>脱尽尘机真出家。平持心地是生涯。法堂刬草堕僧数。舂屋传衣联祖华。想变石头山下虎。悟空弓影酒中蛇。寒枯只么清修去。佛种从今却较些</p>
<p>　　妙慧上人求颂</p>
<p>妙中有慧独醒醒。历历机前自照灵。老兔梦寒眠净魄。真犀心醉得通星。道游刹刹参诸佛。智破尘尘出大经。顽石点头挥尘尾。坐间华雨一番馨</p>
<p>　　宗禅人出丐求颂</p>
<p>万指生涯一钵归。丛林宗尚默无机。道耕自信我寒槁。妙用相烦君发挥。薜荔藩篱秋蔓衍。女萝窗户月依俙。时时处处通消息。物象都卢入范围</p>
<p>　　小师慧果驰书取雪峰真歇和尚</p>
<p>鸟窠闲口聊吹布。雪老低头却入庵。生死同条末后句。也应千里问同参</p>
<p>　　解兄之雪峰礼本师</p>
<p>南山去见雪峰师。古涧寒泉瞪目时。彻底无痕才识己。转身有路复名谁。子归父处那求顾。云向山来不待吹。西舍机鸣聊织锦。梭脐阴阴细飞丝</p>
<p>　　与辨庵主</p>
<p>夹山钩上得芳鳞。不作当年棒喝嗔。直向劫前分手眼。端能化外拨机轮。是须眉底有筋汉。方契寰中无舌人。彻照自宗知细密。任从天下乐忻忻</p>
<p>　　甲寅春之海山。雨后访王渊明知县</p>
<p>谁问春泥没履牙。萝门窈窕绿差斜。幽芳松菊渊明径。深秀溪山摩诘家。默照佛灯寒不掉。对缘心鉴净无瑕。仍闻懒甚融居士。庭鸟几番狼藉华</p>
<p>　　禅人发心干钟乞颂</p>
<p>木落空山霜。夜楼时一撞。随风度林岭。唤月到萝窗。响应虚传谷。声飞不碍江。梦回天意晓。蝴蝶失双双</p>
<p>　　保福传化士乞颂</p>
<p>梅福仙游井汲枯。而今云水稳禅蒲。青原门下藏麟角。黄檗床头捋虎须。学子柏庭寒立雪。檀家饭甑软炊珠。乞归将意丛林暖。松食荷衣良槁臞</p>
<p>　　儞上人干造延寿院乞颂</p>
<p>丛林百丈有清规。特设堂安老病师。隐几虚心还自照。炷香孤坐绝他思。妙穷正念空三世。净洗余昏月一墀。底意欲从何处问。毗耶居士饱相知</p>
<p>　　访黄给事承。往宝陀礼普门大士留偈</p>
<p>泛舟谁畏海门津。丈室来寻彼上人。尘语欲求青眼旧。友心未爽白头新。黄家羊卧藩篱晚。梅氏仙游岛屿春。糊饼馒头看手段。观音妙智在尘尘</p>
<p>　　廓禅人干田求颂</p>
<p>廓虚田地绝蓁荆。望断玉壶冰鉴平。素色依稀云拥耒。练光片段月分耕。意为衲子延筇履。力丐檀那助饭羹。将见金牛笑相唤。丛林气像不多争</p>
<p>　　送修街坊出丐</p>
<p>海上鳌峰裹绮霞。梅仙朋旧有生涯。清眠梦落三山月。和气吹成一县华。去驾风舟寻长者。来分甑饭入吾家。待君归扫余疑膜。杯影垂弓不是蛇</p>
<p>　　退天童上太守吴学士</p>
<p>三椽五合不求余。汨汨营营笑拙疏。妄立是非徒喻马。乐同彼此解观鱼。洗霜骨出山宜瘦。答响神藏谷应虚。莫涴人间名字垢。身云心月本如如</p>
<p>　　卫进可寺丞。腊月二十九日。招我以[蔬-(梳-木)+束]饭。从容胜集其居之西一堂。榜曰六湛。意六处休复同一湛然。且求语因作偈云</p>
<p>风澜未作见灵源。六处亡功体湛存。诸法性空方得座。一弹指响顿开门。寒梅篱落春能早。野雪棂窗夜不昏。万像森罗心印印。根尘超豁妙无痕</p>
<p>　　因雪示随行禅者</p>
<p>家家种玉满区区。谁裹烟蓑细步趣。千里同风休缀缀。十方一色尚拘拘。梦醒光彩两头断。坐稳身心三际无。清白传家衲僧事。其间转处看工夫</p>
<p>　　符十五郎求颂</p>
<p>尘劳排遣廊而明。灵照心空合未萌。妙尽源穷成本得。从来等佛与众生</p>
<p>圆虚里许得真游。离水犀通一点秋。机应无私登鸟道。妙同明月静随流</p>
<p>　　岁开八日谒西溪真悟讲师</p>
<p>雨华几席自清馨。茗碗初收篆缕青。柔弄柳条风剪剪。冷濡梅蕊雪星星。不嫌黄卷闲遮眼。有意微尘破出经。思大气吞三世佛。儿孙未到败门庭</p>
<p>　　云上人持钵乞颂</p>
<p>云水千僧共默耕。烦君乞食出山行。蕨薇夜雨萌寒麓。桃李春风织锦城。空谷一呼同响应。圆珠众色合光明。上方此去分香饭。为我先须见净名</p>
<p>　　方上人持钵乞颂</p>
<p>卷衣破晓下连城。意欲分炊往上方。僧钵饭归三篾饱。蜂房蜜合百华香。柳丝莺友调唇滑。云锦人家照眼光。应变纵横看伎俩。随身干木惯逢场</p>
<p>　　与李居士</p>
<p>枯禅胸底洗余纷。一点虚明湛若存。刹刹尘尘成净土。华华叶叶发灵根。无心颇肖云为润。有照浑如月破昏。舒卷纵横俱在我。个人真得总持门</p>
<p>　　森禅人持钵求颂</p>
<p>森罗万象本同根。个事虚通有化门。历历当机元不爽。头头大用了无痕。妙明田地传家祖。参饱丛林委子孙。缘就归来墙面坐。秋空连水月黄昏</p>
<p>　　立春后五日次本上人韵</p>
<p>雪绕楼栏同楚些。梅将青子柳柔柯。山林臭味入新语。风月膺胸遵古科。梦付曲肱春困甚。乞如胼拇老间何。雨师雷伯情多妒。收拾陶家壁上梭</p>
<p>　　良禅人干田求颂</p>
<p>良田一片望无涯。旷古相传佛祖家。四至町畦谁作伴。中心树子自开华。示人镰样秋云卷。催牯鞭声春日斜。收拾归来付耕事。衲僧气味较些些</p>
<p>　　古上人出丐求颂</p>
<p>化门到处大千身。古鉴无尘谷有神。方信相随混不得。堂堂独露是何人</p>
<p>　　江郎中求颂</p>
<p>净治心地廓无垠。一段光明破夙昏。拨转机轮分化事。百千三昧见门门</p>
<p>　　雨晴偶作示禅者</p>
<p>快雨快晴寒食近。峥嵘芳事趁佳辰。弄风柳絮疑成雪。满地榆钱买得春。雷吐英英茶爪露。暖班茁茁蕨拳伸。桃华眼闹随蝴蝶。谁似灵云识故人</p>
<p>　　来上人干延寿院乞颂</p>
<p>披蓁卜筑古林阿。百丈心于老病多。照彻有无方得我。缘分生灭不干他。谷云冷抱松根石。山月明悬屋角萝。若子殷勤圆此话。毗耶城里问维摩</p>
<p>　　道禅人发心干田乞颂</p>
<p>道人欲乞一囊钱。为我成褫负郭田。浅水驾牛披晓月。深云下耒破春烟。力耕妙用吾家事。坐照真机自己禅。寄语檀那好相助。年年长得饭僧缘</p>
<p>　　以何学士韵示像侍者</p>
<p>茂养高标松抱苓。岁寒姿傲雪霜丁。萧骚风度山林韵。偃蹇气钟丘壑形。霁月霁云胸次淡。秋山秋水眼棱青。磨塼谁问马师语。妙发枯龟一灼灵</p>
<p>　　梦齐求颂</p>
<p>香风华雨政纷纷。春困何妨聊曲肱。三世佛相传寐语。觉来无我坏儿孙</p>
<p>　　观知殿化殿堂灯油求颂</p>
<p>广堂清白照蒲团。相续真灯未许残。寂默无声闲口醭。光明不掉寸心寒。莲开似对秋波浅。梦觉浑疑晓漏干。十法界身流影事。自他交彻镜中看</p>
<p>　　海上人知浴求颂</p>
<p>温温气象半篙津。匏杓调和冷暖匀。直得通身浑是水。端知赤肉了无尘。风埃面目揩磨净。丘壑形骸洗濯春。妙触宣明佛子住。首楞严会有斯人</p>
<p>　　时司理求颂</p>
<p>净磨心鉴绝游尘。本际灵明自照神。个里机回圆历历。化分百亿大千身</p>
<p>　　行月大师求颂</p>
<p>霁明夜永月行空。破暗真光默默中。一点至灵虚且应。十方圆鉴照而冲。床头炉篆浮寒紫。壁上龛灯对冷红。个里宗乘消息在。蒲团纸帐旧家风</p>
<p>　　齐上人发心知罗汉堂求颂</p>
<p>修结僧缘清净因。青油白茗与乌薪。庞眉五百圣尊者。行脚一千吾上人。云屋芳姿开菡萏。地炉暖气卧麒麟。睡魔不至蒲禅稳。自照光明默默神</p>
<p>　　华亭顾道友儿女俱出家求颂</p>
<p>儿儿女女着袈裟。留得闲身且在家。不作丘坈看觉地。当锄荟蘙种昙华。深藏北斗端能许。吸尽西江始较些。三界脱然亡影像。净名居士好生涯</p>
<p>　　送明专使</p>
<p>廓落无依合太虚。行行何处不逢渠。功回冷眼双眉底。照尽横身旷劫初。大仰默知东寺意。玄沙明上雪峰书。将归束肚三条篾。鈯斧相随到处居</p>
<p>　　月禅人出丐求颂</p>
<p>一月在诸水。动随来去舟。分身能恁么。到处恰相投。湖海堕全璧。鱼龙吞曲钩。归来端可庆。俱得饱参休</p>
<p>　　应禅人出丐求颂</p>
<p>应身随处见尘尘。能顺因缘不背真。树上虎头呈伎俩。毛端师子显精神。平生自许得游刃。投老难传知斲轮。香气满城[火*帚]钵饭。丛林一洗浩然春</p>
<p>　　王观察求颂</p>
<p>廓虚深净里头看。一点至灵珠走盘。默默通身明有眼。尘尘分应妙无瘢。江湖浩浩月随溜。华木欣欣春入端。变化鲲鹏是时节。便乘羊角作风抟</p>
<p>　　赵学士求颂</p>
<p>身前身后独灵灵。一切如来出此经。歇尽狂心便相见。水秋天净月亭亭</p>
<p>　　朱干辨求颂</p>
<p>磨洗纷尘百念秋。湛然源底未分流。其间自照因缘外。水净娟娟浮月钩</p>
<p>　　久上人出丐乞颂</p>
<p>孤禅抖擞起僧毡。挂钵寒藤着瘦肩。破夜无私看霁月。开华不染出泥莲。底心众事水云饿。何处人家粥饭缘。寄语毗耶老居士。相投莫怪唤春眠</p>
<p>　　坐禅箴</p>
<p>佛佛要机祖祖机要。不触事而知。不对缘而照。不触事而知。其知自微不对缘而照。其照自妙。其知自微。曾无分别之思。其照自妙。曾无毫忽之兆。曾无分别之思。其知无偶而奇。曾无毫匆之兆。其照无取而了。水清彻底兮。鱼行迟迟。空阔莫涯兮。鸟飞杳杳</p>
<p>　　瑞岩山钟铭并序</p>
<p>四明瑞岩。山林之胜处也。胸虚豁而吞吐风云。足舒放而濯磨潮雪。开善兰若。居其正中。碧甍藻栋棂槛绮疏。烂烂相照。杖[卄/梨]拥衲。扣室投筹。云水之宾。森二千指。高平范公佺。施巨钟可受四十斛。以警寤寐。以齐动息。俾四方水云闻鲸音。而知栖食有处也。姑乞铭于予。铭曰</p>
<p>巨溟之西有古招提。来遵鸟道归陟云梯。丛林取则毳侣投栖。规矩之振刀尺之齐。环十二峰翠色珑[王*(匆/心)]。大厦众集层楼虚空。谁清净施我高平公。法窟永器邓山荐铜。虚中坚外宣明破晦。迎蟾到门送乌下岱。杵发有时声扬无碍。一念旋闻诸尘自在。十方会同一鸣是从。华蜂膻螘风虎云龙。尊宾成序栖食相容。楚楚法子恢恢佛宗。月低夜阑霜清晓寒。金壶响断玉漏津干。梦枕深省禅家正观。动随其后静得其端。希微妙音无方可寻。寄兹鸿韵导彼幽沈。鈜鈜击耳冷冷洗心。神应在谷风传度林。隐隐徐徐反闻厥初。根尘亡偶性觉含虚。揽之不足纵之有余。真明了了净智如如。触之而声轰雷吼鲸。当处灭尽当处出生。化蝶影散债鱼业清。山海固深天地成平</p>
<p>　　本际庵铭</p>
<p>平等本际非去来今。岂堕诸数妙圆一心。一心妙圆自照灵然。超出生灭混融正偏。正偏混融可中忘功。鸾腾玉鉴鹤出银笼。如是住处佛祖同得。同得之宗净名一默</p>
<p>　　至游庵铭</p>
<p>长芦第一座臻兄老禅相从久如。深造道妙姑以所得之奥。柄麈调牧云来衲子。兹日语予曰。禅家动静游燕。常在其中。佛束比丘不可肆意。独居者屋则尖头。个所谓庵者是也。我所住处。师可以名之。随问而应曰。至游。夫道人之至游矣。履虚极守妙明。饮真醇住清白。断崖放足。空劫转身。一得妙存。亡绝对待。自然出应无方。谷响水月。尘尘无碍。心心一如。彼我相忘。是非斯泯。方圆大小。历历不爽。能如是也。入诸世间。真契游戏三昧。斯可谓至游矣。衲僧之所住处。何必缚屋编茨。孤兀世外。因系以铭曰</p>
<p>道人至游。了无方所。何辨从来。何求止住。去来迹绝。言诠句灭。寒水吞空。垂云作雪。十分明白。还须转侧。直下相逢。个中谁识。识也回头。烟冷山秋。默默自得。绵绵至游。至游绵绵。后地先天。虚空体合。万像理圆。其间游刃。电掣机钝。该括十方。通同一印。一印通同。十方混融。镜影谷响。水月松风。应之自然。谁正谁偏。明明绝虑。恰恰周旋。归复旧家。黄芦放华。夜船隐隐。桂魄斜斜。至游如是。真实行履。不堕人天。何曾云冰。家风寥寥。无可咬嚼。枯槁身心。清凉法药。相期底处。结庵而住。量外难窥。主中之主。如是至游。如是真乐。传最上机。提第一着</p>
<p>　　明州天童山宏智觉禅师广录偈颂箴铭</p>
<p>　　偈颂</p>
<p>　　五位</p>
<p>正中偏。霁碧星河冷浸干。半夜木童敲月户。暗中惊破玉人眠</p>
<p>偏中正。海云依约神山顶。归人鬓发白垂丝。羞对秦台寒照影</p>
<p>正中来。月夜长鲲蜕甲开。大背摩天振云羽。翔游鸟道类难该</p>
<p>兼中至。觌面不须相忌讳。风化无伤的意玄。光中有路天然异</p>
<p>兼中到。斗柄横斜天未晓。鹤梦初醒露气寒。旧巢飞出云松倒</p>
<p>　　五王子诞生</p>
<p>星攒金殿降生时。称体宫衣覆雪肌。功就转身全合父。光中潜拨玉轮移</p>
<p>　　朝生</p>
<p>雄心脱略战文场。端把烟蓑换龙章。葵藿奉君知贵味。肯怀归去见严光</p>
<p>　　未生</p>
<p>甘分清孤守固穷。衡门寥落正西风。一鸣便是苍梧凤。不意飘流鸥鹭中</p>
<p>　　化生</p>
<p>丝纶传得出宸帏。宣花春城类莫齐。妙握当途无字印。马蹄终不染尘泥</p>
<p>　　内生</p>
<p>妙龄天嗣自重瞳。尊贵威严镇六宫。规步从来不出禁。阍人只得颂芳风</p>
<p>　　四宾主宾中宾</p>
<p>平生心事结眉头。满面风埃鬓已秋。大底出门无伎术。柰何今日路贫愁</p>
<p>　　宾中主</p>
<p>不恋经商利万金。晚来古路问家音。分明得报尊亲健。争柰难平喜惧心</p>
<p>　　主中宾</p>
<p>御楼吹角六街明。金马将军出禁城。阃外化权良有准。不伤风物致升平</p>
<p>　　主中主</p>
<p>不动金轮万德全。宸苔含月未排班。当头讳字寰中禁。谁敢依俙犯圣颜</p>
<p>　　四料简夺人不夺境</p>
<p>懒问谁持造化权。门前春事正喧妍。雨晴花色明如锦。风暖莺声滑似弦</p>
<p>　　夺境不夺人</p>
<p>厌余客路忽思家。鬓发春饶尽雪华。月底路岐通着脚。归心未稳隔烟霞</p>
<p>　　人境两俱夺</p>
<p>罢奏笙篁夜欲阑。银河光浸紫微寒。星移月暗无消息。客散云楼酒碗干</p>
<p>　　人境俱不夺</p>
<p>十分花事属歌喉。笑入芳尘烂漫游。皇道太平无忌讳。纵横何处不风流</p>
<p>　　借功明位</p>
<p>苹末风休夜正央。水天虚碧共秋光。月船不犯东西岸。须信篙人用意良</p>
<p>　　借位明功</p>
<p>六户虚通路不迷。太阳影里不当机。纵横妙展无私化。恰恰行从鸟道归</p>
<p>　　借借不借借</p>
<p>识尽甘辛百草头。鼻无牵缠得优游。不知有去成知有。始信南泉唤作牛</p>
<p>　　全超不借借</p>
<p>霜重风严景寂寥。玉关金锁手慵敲。寒松尽夜无虚籁。老鹤移栖空月巢</p>
<p>　　针线贯通</p>
<p>峨峨青山着秋瘦。毛发凋减风骨旧。白云乃子久相依。清风借力扶出岫。人间雨足便归来。澹泞寒明同去就。个中消息妙不传。白云无心青山寿</p>
<p>　　真身</p>
<p>一叶落时天下秋。不风流处却风流。木人退步金绳断。直下无机牵铁牛</p>
<p>　　应身</p>
<p>双六盘中信彩赢。风行草偃月弯晴。栏街截巷憨皮袋。弥勒何时不下生</p>
<p>　　门里出身</p>
<p>无位真人赤肉团。大千沙界着毛端。明明不借他家事。用处全功只个般</p>
<p>　　身里出门</p>
<p>放旷还来荆棘林。倒骑牛自醉吟吟。谁嫌烟雨闹蓑笠。只个虚空不挂针</p>
<p>　　因览仰山小释迦语成唱道二首</p>
<p>脱尽诸缘空不空。杳无边表喻难同⊙。须知月蚌肠中物。体取云犀角里通[○@日]。建化何妨行鸟道。回途复妙显家风【图】。太平游子归来也。云鬓霜眉内转功。一念全超旷劫初○。玉人端坐白牛车[○@目]。往来历尽傍参妙。回首途中物物渠【图】</p>
<p>　　礼三祖智鉴禅师塔</p>
<p>道无拣择。水深山嶷。祖无出没。月寒天碧。不萌枝上觉华春。无影树头灵鸟宅。天柱巍峨兮星河泻清。石牛哮吼兮洞云生白</p>
<p>　　礼四祖大毉禅师塔</p>
<p>祖道已传。黄梅妙龄。幻泡忽灭。白净无形。真相堂堂照膏火。教音默默鸣风铃。老松挂月寒方夜。冻鹤巢云梦未醒</p>
<p>　　礼五祖大满禅师塔</p>
<p>黄梅果熟白藕花开。问唯佛性种异凡胎。衣传南岭人将去。松老西山我再来。两借皮囊成底事。一壶风月湛无埃</p>
<p>　　礼投子青禅师塔</p>
<p>塔藏玉骨。云抱山腰。迹尘外泯。道光内昭。度金针之玉线。续凤弦之鸾胶。壶春在而花芳枯木。夜鹤鸣而月浸孤巢。家风清淡兮石牛饮水。儿孙秀拔兮天柱摩霄</p>
<p>　　赞芙蓉师祖真</p>
<p>凤眼鹤形。宗门伟匠。量外提撕。声前敲唱。据令兮长剑倚天。应机兮明珠在掌。太虚有月兮。老兔含霜。大海无风兮。华鲸吹浪</p>
<p>　　默照铭</p>
<p>默默忘言。昭昭现前。鉴时廓尔。体处灵然。灵然独照。照中还妙。露月星河。雪松云峤。晦而弥明。隐而愈显。鹤梦烟寒。水含秋远。浩劫空空。相与雷同。妙存默处。功忘照中。妙存何存。惺惺破昏。默照之道。离微之根。彻见离微。金梭玉机。正偏宛转。明暗因依。依无能所。底时回互。饮善见药。檛涂毒鼓。回互底时。杀活在我。门里出身。枝头结果。默唯至言。照唯普应。应不堕功。言不涉听。万象森罗。放光说法。彼彼证明。各各问答。问答证明。恰恰相应。照中失默。便见侵凌。证明问答。相应恰恰。默中失照。浑成剩法。默照理圆。莲开梦觉。百川赴海。千峰向岳。如鹅择乳。如蜂采花。默照至得。输我宗家。宗家默照。透顶透底。舜若多身。母陀罗臂。始终一揆。变态万差。和氏献璞。相如指瑕。当机有准。大用不勤。寰中天子。塞外将军。吾家底事。中规中矩。传去诸方。不要赚举</p>
<p>　　净乐室铭</p>
<p>色见声求。取道未正。自得之渊。常乐我净。其净者常。其乐者我。是二相资。如薪与火。我乐无穷。净常无终。湛存象外。智照环中。环中自虚。非有非无。密运灵机。妙转玄枢。玄枢机转。本光瑞现。心缘未萌。言像何辨。其辨者谁。了了自知。圆该家慧。不涉思惟。思惟不涉。芦花照雪。一段光明廓然莹彻。莹彻无方。初不覆藏。乘时则出涉化则昌。涉化随宜净乐不移。空含海印。恰恰无亏。无亏之功。内外冲融。法法绝待。门门虚通。虚通之门。游戏之径。脱落根尘芦洒眺听。眺听夤缘手眼千千。彼亡勤勤我常绵绵。绵绵之妙未痕眹兆。净中之乐。默中之照。默照之家。净乐之室。居安忘劳。去华取实。取实之铭。无得而言。善哉摩诘入不二门</p>
<p>　　僧堂记</p>
<p>夫灵山之笑温。少林之坐寒。东西绳绳。三十三传。老卢授衣钵而逃。厥事显著。开阖歙张。波澜光焰。肆口而说。肆心而应。道传器受。源深流长。南岳青原。代以得人。或默有所宗。幽潜远遁。扫迹世外。研究生死。松食荷衣。巢栖草座晦而不辉。持养老成。有慕其风。师而亲之。锄植舂炊。采汲烹瀹。溪芼原粟。枯槁自甘来远集繁。乃建僧堂而统受焉。斋卧之华。师友同事。刳情刲智。摈学黜思。妙尽心空。宗通眼活。发越于设施。果其能而备也。建炎之末。人病乱离。湘汉江淮。兵火燔掠尊宿丛林。芜没十八九。毳衣瓶锡。投栖于东南。四明禅席。素号小庐山。郡东六十里。天童道场。山纡盘而气幽。松偃蹇而皮皴。苍壁附萝。烟晞而翠腻。孤虹枕涧。埃濯而清扬。予住山之四年。十方来学。云趋水赴。屋不能容。比丘行深。遽来白事曰。柏庭友于露坐檐宿。殆无寻赤与受单钵。欲募净信增大其堂得乎。予颔之已。而匠披于林。斧鸣于谷。一年余础布楹列。梁横桷攒。棼橑翼张。甍瓦鳞覆。前后十四间。二十架。三过廊。两天井。日屋承雨。下无廧陼。纵二百尺。广十六丈。窗牖床榻。深明严洁。万指食息。超摇容与。谋始于绍兴壬子之冬。工毕于甲寅之春。总费纸钱万五千有奇。冬温夏凉。昼香夜灯。开钵而饭。洗足而坐。耕牧其间。警导以寂。秋涵古井。春人化机。渊兮默成。粲兮用光。水盈科而流。谷随呼而响。理契平等。智应自然。动静威仪。针砭相益。捡责渗漏。磨莹瘢痕。淬砺光芒。错砻圭角。高标远到。追武古人。丐心施力。等不负负。噫器劣学弊。希易欲速。以机械为蹊。放荡为诣。耕于空言。馁无所获。战于强辨。胜无所归。见闻流习。知解汨心。佛祖之所呵。魔外之得便。其疵疠萌[薜/子]。治不可缓也。登昆仑之丘。决河源之水。濯肝胆之洿。荡心目之翳。生灭迹亡而妙存。有无辙泯而过量。大夜之梦破。永劫之疑拔。出家之志偿。行脚之事辨。相从俦侣。殆庶几焉</p>
<p>天童宏智禅师广录终</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 