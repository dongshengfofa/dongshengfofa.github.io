<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第一</p>
<p>　　泗州大圣普照禅寺上堂语录</p>
<p>　　　　侍者集成编</p>
<p>师在长芦受请。拈疏示众。云言语道断文字性空。到这里可谓。鲸吞海水尽。露出珊瑚枝。诸人还会么。其或未然。更烦知音底人。为我说破。宣疏罢。师于长芦和尚手中。接得法衣。捧起呈示。云西竺头陀长年相待。东山行者半夜传通。恰至大庾岭头。尽力提持不起。而今长芦堂上两手分付将来。诸人还会个中消息么。一气连枝同盛事。光风无影树头春。遂指法座云。朕兆未兴。会要借功明位。影响才露。还须借位明功。诸人还相委悉么。跨足已超凡圣表。通身不滞有无功。便就座僧问。数行公命犹烦彩凤衔来。一片闲心忽被清风引动。只如祖意高提。如何剖露。师云。风行草偃水到渠成。进云。洪音一震惊天地。四海禅人尽得闻。师云。谢子证明。进云。此犹是应时及节因缘。只如寂然不动。智已周于十方。廓尔无私。道已行于乐国。又作么生。师云。知音不在频频举。僧问。三际泯迹。而真假顿空。悲智才兴。而法轮便转。只如敲唱门中。如何得不落今时去。师云。不答尔这话。进云。恁么则玉马雪行归半夜。混然浑不露纤机。师云。更须知有转身一路始得。进云。金鸡啼处三更月。玉凤栖时午夜云。师云。直须恁么。师乃云。名不得象不得。从来清净不受染污。本自圆成不劳修证。销融万有。堂堂稳驭真乘。和合众缘。处处显扬兹事。诸仁者。今日山河大地草木丛林。与觉上座同时成道。一音说法。还相证明么。良久云。相逢会有知音知。何必清风动天地。陈谢罢复举。僧问曹山。佛未出世时如何。山云。曹山不如。僧云。出世后如何。山云。不如曹山。师云佛与曹山一出一没。可谓拈头作尾。拈尾作头。子细看来。是他曹山终是不出世。觉上座今日不是颠败家风。且要荷檐底事。敢问诸人。且道别有甚么长处。良久云。白牛饮尽无源水。天晓椉风过玉关。久立众慈伏惟珍重</p>
<p>当日晚小参示众云。护明降迹。破家[(林/日)*ㄆ]宅。达磨传心。搀行夺市。我衲僧家本分事。元无一丝头缺少。无一丝头分外。从本已来。灵明廓彻。岂假人磨砻。岂假人处分。真是内无系蚁之丝。外无聚蝇之糁。还端的么。其或未然。不免指注去也。易外家风未兆时。三更黑马上乌鸡。而今拨转机轮也。刹刹尘尘更是谁。陈谢罢复举。僧问龙牙。蟾蜍无返照之光玉兔无伴月之意时如何。牙云。尧舜之君犹有化在。师云。好诸禅德。龙牙老子。善解逢场作戏混俗和光。觉上座今日也恁么去也。还相委悉么。天共白云晓。水和明月秋。久立珍重</p>
<p>次日辞众。升座云。同声相应。同气相求。同风千里。不隔丝头。脱尽情尘。消息在。芦花江上月明秋。乍远众慈伏惟珍重</p>
<p>入寺上堂云。古人道尽十方世界。是个解脱门。把手拽不入。今日觉上座。意要普请诸人入门。还有得入者么。若也入得。便向普光法堂上相见。可谓尊宾和合。理事圆融。且作么生相见。还会么。幢网宝珠无向背。自他光影一时周</p>
<p>当日晚小参。示众云。法随法行。法幢随处建立。昨时长芦江上。而今普照光中。衲僧家。不可以静躁则。不可以去来求。步步不将来。心心无处所。直得正不立玄。偏不涉事。处处无渗漏。密密常现前始得。敢问诸人。毕竟向什么处。见觉上座。良久云。幽洞不拘关锁意。纵横那涉两头人</p>
<p>复举赵州问僧。曾到此间么。僧云曾到。州云。吃茶去。又问僧。曾到此间么。僧云不曾到。州云。吃茶去。师云。到与不到。吃茶一样。不着机关。殊无伎俩。且非平展家风。岂是随波逐浪。唯嫌拣择没分疏。识得赵州老和尚</p>
<p>上堂云。好诸禅德。廓尔而灵。本光自照。寂然而应。大用现前。木马嘶风。不运今时之步。泥牛出海。耕开空劫之春。诸人还相委悉么。良久云。玉人招手处。复妙在回途</p>
<p>上堂僧问。如何是沩仰宗。师云。一棬挛跳不出。进云。如何是临济宗。师云。一棒一条痕。进云。如何是云门宗。师云。目前荐取。进云。如何是法眼宗。师云。山河大地。大地山河。进云。如何是曹洞宗。师云。黑狗烂银蹄。白象昆命骑。进云。未审。和尚宗风。又作么生。师云。别时来向尔道。师乃云。山云冉冉。江水茫茫。正不居位。偏不涉傍。显而不露。隐而弥彰。猿啼古木音声急。鹤宿枯松梦寐长</p>
<p>上堂举僧问洛浦。供养百千诸佛。不如供养一无心道人。未审。百千诸佛有何过。无心道人有何德。浦云。一片白云横谷口。几多归鸟尽迷巢。师云。好兄弟环中辨白。量外观光不触尘机。妙分真照。还会么。雪月芦花江上寒。晓风飒飒沙鸥语</p>
<p>上堂云。朔风作寒色。爱口流恩光。处处相逢遇。明明不覆藏。山河无隔越。草木尽敷扬。刹说众生说。毗卢舌广长。诸禅德。尽十方世界。山河大地。草木丛林。只是毗卢遮那一个舌头。诸人还闻么。若向这里闻得。犹是建化门头事。且道不落化门。一句作么生道。良久云。转身就父无标的。拈却花冠不得名</p>
<p>上堂云。十五日已前。有口说不得。十五日已后。无心却自然。正当十五日。一句作么生道。良久云。云笼无缝袄。花笑不萠枝</p>
<p>上堂云。一亘清虚夜正央。桂宫老兔冷喷霜。混融明暗无分处。谁辨个中偏正方。所以道。正位虽正却偏。偏位虽偏却圆。正恁么时。作么生辨。良久云。历历机前双照眼。堂堂象外万年身</p>
<p>冬至上堂云。阴极而阳潜。布生成之道。虚凝而照。旁分建化之缘。直得俯仰顺化。应接无亏去也。诸人还会么。镜净谁嫌差别像。谷虚自应合同音</p>
<p>上堂云。明明百草头。明明祖师意。于他未尝一。于我未尝异。若只这便是。当头触讳。若只这不是。甚处藏避。所以道。无是无非。不即不离。三世如来同宣此义。敢问诸人。且道。毕竟是什么义。良久云。向下文长。付在来日</p>
<p>长芦书至。上堂云。灵机未转。难窥青白之痕。宝印当权。密布正偏之位。壶中消息。劫外春光。还他一气连枝。须是同身共命。明头转侧。暗里逢迎。直得千里同风去也。诸人还体悉得么。明月满空天水净。弟兄俱在合同舡</p>
<p>上堂云。居净而弥耀。历变而常如。本光现象外之身。妙应具物中之眼。直得头头不滞。物物顺真。所以道。旁分帝命为传持。万里山河布正威。且作么生是旁分底事。还会么。月夜金鸡传晓意。芳衢步步锦云深。复举陈尚书访资福。福见来便画一圆相。书云。弟子恁么来。早是不着便。更画圆相。福便归方丈闭却门。师云。资福画圆相。尚书恁么道。岂不是落他资福棬[袖-由+貴]了也。资福便归方丈闭却门。岂不是落他尚书棬[袖-由+貴]了也。可谓。一抑一扬。一夺一纵。各出一只手。提撕此事。且道。是什么事。巨鳌饮尽沧溟水。留得珊瑚对月明</p>
<p>上堂举僧问洞山。如何是佛向上人。山云。非佛。师云。洞山恁么道。直是把断家风。不通水泄。见闻匪及。心迹俱消。到这里。却须通其变使人不倦。直得苍龙蜕骨。玉凤生雏。且作么生。说个通变底道理。还会么。清风随棹满。明月逐舟来</p>
<p>上堂举则监院在法眼会中。一日眼问。尔在此多少时。则云三年。眼云。尔是后生。寻常何不问事。则云。某甲不敢瞒和尚。曾在青峰处。得个安乐。眼云。尔因甚语得入。则云。曾问如何是学人自己。峰云。丙丁童子来求火。眼云好语。只恐尔不会。则云。丙丁属火。将火求火。将自己觅自己。眼云。情知。尔不会。佛法若如此。不到今日。则躁闷便起。至中路却云。他是五百人善知识。道我不是。必有长处。却回忏谢便问。如何是学人自己。眼云。丙丁童子来求火。则于言下大悟。师云。前来恁么道。却不会。后来恁么道。却悟去。且道。关捩子在什么处。觉上座有颂。丙丁童子来求火。南海波斯鼻孔大。狤獠舌头会者难。直下而今照得破。照得破没功过。知尔被底穿。曾与同床卧。廉纤脱尽旧时疑。柸影蛇弦留再坐</p>
<p>上堂云。心不自心始是心。眼不见眼始是眼。堂堂无影迹。历历绝思惟。明满环中。兔怀夜月。翠横海上。犀晕秋山。直须及尽玄微始解承当底事。且道。承当底事作么生。智不到处切忌道着</p>
<p>上堂举僧问洞山。和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他时如何。山云。则不见有病者。师云。得往得来。得来得往。我看他有分。他看我不然。正恁么时如何体悉。良久云。宿雾尚深无见顶。春风常在不萠枝</p>
<p>上堂云。机轮未动影像俱忘。无迹可寻。与虚空而合体。无家可坐。尽法界以成身。毗卢顶后看神光。舜若体前分活眼。正恁么时如何履践。良久云。手指空时天地转。回途石马出纱笼</p>
<p>上堂云。缘思不到。一片灵明。廓落无依。十方通畅。摩竭闭门无法说。少林面壁访知音。若是本色衲僧。未举步前荐取</p>
<p>上堂云。一不是二不成。介然独立。法尔双行。柳线渐摇风力嫰。草针齐上烧痕青。一点灵光普天地。更嫌何处不分明。诸禅德。分明处作么生体悉。闹里摸着鼻孔。忙时换却眼睛</p>
<p>上堂云。黄阁帘垂。难传家信。紫罗帐合。暗攃真珠。正恁么时。视听有所不到。言诠有所不及。如何通得个消息去。良久云。梦回夜色依俙晓。笑指家风烂熳春</p>
<p>上元示众云。半夜谁传无尽灯。黄梅席上许卢能。虚明自照非心力。分付丛林了事僧。有佛世界。以光明为佛事。普照今日也恁么去也。还会么。灯连凤翅当堂照。月印娥眉[卑*頁]面看</p>
<p>上堂云。习习春风丝丝春雨。一等沾濡十方周普。甘草得之甜。黄连得之苦。天意发丛林。檐声闹窗户。古德尝云。已不迷。等闲教坏人男女。大众已既不迷。为甚教坏人男女。还会么。出身犹可易。脱体道还难。参上堂举玄沙云。捞笼不肯住。呼唤不回头。古圣不安排。至今无处所。据普照门下只成得个担版汉。到这里。却须把得住唤得回。退位相承。借功相见。直得同声相应。雅合宫商。同道相忘。不分阶级。还会么。鹭鸶立雪非同色。明月芦花不似他</p>
<p>上堂云。不堕虚凝体前运步。不迷照用。闹里分身。可谓。独立而不改。周行而不殆。还会么。机丝不挂梭头事。文彩纵横意自殊</p>
<p>上堂云。浩然遍域内。无私如阳春。个是万法之生缘也。灵照妙环中。离染而清净。个是众生之歇地也。直须玉线贯金针之穴。金针引玉线之蹊。方能回互旁参。转身通气。还会么。宝印当风妙。重重锦缝开</p>
<p>上堂云。法界无尘心月圆。本光还照未萠前。而今直下分明去。犹较南泉二十年为甚么如此。金屑虽贵。落眼成翳参</p>
<p>上堂云。本明破暝。看毗卢顶后之光。寂照含虚。具舜若身中之眼。丝纶未降。尊贵难名。须凭通事舍人。展演邦家号令。传出九重之语。光生万里之春。理藉旁分事能圆应。直得尘尘见佛。刹刹闻经。便现宰官身。而为说法。要垂自家手接引于人。且道。正恁么时。作么生说个旁分底道理。还会么。不见九峰道。敕遍天下。王不流行</p>
<p>上堂云。心不能缘。口不能议。直须退步荷担。切忌。当头触讳。风月寒清古渡头。夜舡拨转琉璃地参</p>
<p>上堂云。来雁迁莺尽作观音佛事。野花芳草全彰妙德家风。了得底人。直是骑声跨色。越见超闻。始与他合。且道。普贤行履。又作么生。动容扬古路。不堕悄然机</p>
<p>上堂云。体弥虚而普应。用弥实以常如。所以古人道。青山白云父。白云青山儿。白云终日倚。青山总不知。大众既是终日倚。为什么却不知。还会么。野鸟自啼花自笑。不干岩下坐禅人</p>
<p>大圣菩萨忌日。上堂拈香云。此一辨香。奉为大圣等慈普照明觉国师菩萨圆寂之辰。用报恩煇。庄严圣化。况菩萨盖载道同。三际亘一如之体。生灵化被。十方现应变之身。道运等慈。智能普照。圣力扶持于宗社。真心廓大于教门。誓与众生同圆种智。遂就座示众云。当生不生。借光现三十六应。当灭不灭。忘照摄千百亿身。只如绝去来无动静。正恁么时向甚么处。见大圣菩萨。良久云。当堂不正坐。那赴两头机</p>
<p>大洪忌日。上堂僧问。如何是洪山的的意。师云。昔年记得。而今忘却。进云。可谓是金鸡朝抱卵。玉兔夜怀胎。师云。三级浪高鱼化龙。痴人犹戽夜塘水。师乃举。洞山问云岩。百年后忽有人。问邈得师真。向他道什么。云岩良久云。只这是。山伫思。岩云。价阇梨。承当此事也大难。他后须是子细。山便辞去。后云岩忌日。洞山挂真僧问。云岩道只这是。未审。还知有也无。山云。若不知有。争解恁么道。若知有争肯恁么道。师云。老婆心肠。盖是养儿之道。衲僧手段。还他夺父之机。知恩报恩。句中宛转。似肯不肯。量外提撕。个是洞山底。或有人问普照邈得师真。对他道什么。良久云。心不负人。面无惭色</p>
<p>上堂云。照与照缘。混融不二。心与心法。淴合无差。所以道。如珠发光。光还自照。还会么。百草头上闲和尚。买尽风流不着钱</p>
<p>上堂云。云敛长空风日和。太平樵牧共高歌。衲僧饭饱无他事。密密机前弄玉梭。所以道。琉璃殿上。玉女抛梭。明月堂前。石人抚掌。作么生。行履得恁么相应去。暗里抽横骨。明中坐舌头参</p>
<p>上堂云。水中盐味。色里胶青。体之有据。取之无形。用时密密。寂处惺惺。是诸佛之本觉。乃众生之妙灵。廓大千而为量。破微尘而出经</p>
<p>浴佛上堂云。清净弥满。是法性水。真觉灵明。是法性身。同水是身。乃现灌沐边事。通身是水。方成离垢之缘。正恁么时如何辨白。良久云。如净琉璃中。内现真金像</p>
<p>上堂云。玉机转侧。梭头丝路谁分。月户挨开。域内风光自异。金鸡唱晓。石女游春。翛然鸟道不逢人。廓尔大方还独步。还知不堕虚凝回途复妙么。满头白发离岩谷。半夜穿云入市[廓-享+黑]</p>
<p>举智首座立僧。上堂云。谁将活眼窥空劫。我道宗枝染浩春。头角峥嵘藏不得。青原门下有祥麟</p>
<p>上堂僧问。古人道。先向那边担荷。却来这边揩磨。这边揩磨即不问。作么生是那边担荷底。师云。照尽体无依。通身不隔越。进云。恁么则就舡买得鱼偏美。踏雪沽来酒陪香。师云。到这里也无这个闲声色。师乃云。万仞崖前攃手。始见妙存。十字路口现身。方能圆应。转头异类。游步那边。活人路上死人行。死人口里活人舌。还会么。妙圆非隐照。大用不当机</p>
<p>上堂举德上座在曹山。山问。菩萨在定。闻香象渡河。出甚么经。德云。涅槃经。山云。定前闻定后闻。德云。和尚流也。山云。道即太杀道。只道得八成。德云。和尚作么生。山云。滩下接取。师云。德上座真个识病。曹山善解下药。若恁么会去。许尔有安乐分。其或未然。不免作死马医去也。取涉乎功。闻得之的。香象渡河。大家体悉</p>
<p>上堂云。寥寥无异辙。密密去玄功。月转芦花岸。水秋吞太空。还会么。欲识诞生王子父。鹤腾霄汉出银笼。上堂云。法法不隐藏。筑著文殊鼻孔。步步无处所。照彻普贤脚跟。只如毗卢遮那大人相。又作么生。良久云。夜静水寒鱼不食。满舡空载月明归</p>
<p>上堂举。世尊问文殊。何不入门来。文殊云。我不见一法在门外。师云。文殊大士。被释迦老子一问。直得迷失四向。讨门户不着。却道我不见一法在门外。玄觉云。是门内语。门外语。诸人还会么。赏不给大平之士。祸不入慎家之门</p>
<p>上堂云。百骸俱溃散。一物镇长灵。白云功尽青山秀。青山路转白云迎。不曾死不曾生。金绳拽转泥牛鼻。半夜驱来海上耕</p>
<p>上堂举。石柱游方到洞山。山垂语云。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。石柱出众云。一人说过佛祖。一步行不得者。只是无舌不许行。一人行过佛祖。一句说不得者。只是无足不许说。一人说得行得者。只是函盖相称。一人说不得行不得者。如断命求活。此是石女儿。被枷带锁。洞山云。阇梨分上作么生。柱云。该通分上。卓卓宁彰。山云。只如海上明公秀。又作么生。柱云。幻人相逢。抚掌呵呵。师云。一言尽十方。万卷该不得。一步周八纮。驷马追不及。直须无舌人解语。无足人能行始得。说不得行不得。直是无气息。有甚么用处。且道。幻人相逢。抚掌呵呵。又作么生。良久云。念念攀缘一切境。心心永断诸分别</p>
<p>上堂云。一椎下出生诸佛。生即无生。微尘中转大法轮。转无所转。直得念念见物。无异相者即真。处处闻经。不落耳而方妙。虽然如是。光影门头了事底汉即得。只如宾主未分。影像未具时。如何履践。良久云。风云未犯晓。天水合同秋</p>
<p>圣节上堂云。从来尊贵。借为诞生。一步密移。全身合体。据太平之本。持造化之元。等虚空同寿而长灵。与日月齐明而无晦。圣踵一揆。神应万机。且道。个人行履作么生。玉扆垂衣自端拱。万方化洽入无为</p>
<p>上堂云。寻常一言半句。有时解粘去缚。有侍攃沙攃土。衲僧分上。俱为剩法。只如言语道断心行处灭。又作么生。良久云。野云收半夜。明月在中峰</p>
<p>上堂云。性觉妙明本觉明妙。与太虚等量。与物情同道。应色应声。随听随眺。入三世而非去来。混万缘而无正倒。还会么。云日低时字雁横。夜蟾落处孤猿叫</p>
<p>上堂举。李翱相公问药山。如何是道。山指天复指净瓶云。会么。相公云。不会。山云。云在青天水在瓶。师云。云在青天水在瓶。几人错认定盘星。药山八字轰开也。恰到而今话大行</p>
<p>开炉上堂云。寒灰发焰旧家风。恰恰当人受用中。片雪飞来炉上尽。通身无像不同功。记得。雪峰云。三世诸佛。向火焰里转大法轮。玄沙云。火焰为三世佛说法。三世佛立地听。师云。向这里身心一如。身外无余。说底是听底。听底是说底。方知道。目前无阇梨。此间无老僧。其或未然。火炉头参取</p>
<p>上堂举僧问清平。如何是大椉。平云井索。僧云。如何是小椉。平云钱贯。僧云。如何是有漏。平云单篱。僧云。如何是无漏。平云木杓。师云。贫便贫如范丹。拙便拙于盘特。要且不可移动。不可商量。无尔斗钉处。所以道差之毫厘。过犯山岳。且道毕竟作么生。不见道斗满秤槌住</p>
<p>上堂云。佛病法病。佛药法药。本色衲僧。俱不染着。遇饭开口。要行移脚。自是现成。谁能造作。可谓言满天下无口过。行满天下无怨恶。还会么。莫把是非来辨我。浮生穿凿不相干</p>
<p>上堂云。万机休罢。千圣不携。父母非我亲。诸佛非我道。本色衲僧。到这里有一条活路。直是生灭不能移。差别不能转。背尘合觉。即物契神。诸佛众生。本来平等。大众既是平等。为甚诸佛为永德。众生为未然。且道。肴讹在甚么处。不许夜行。投明须到参</p>
<p>冬节上堂僧问。一爻未动时如何。师云。干三连坤六段。进云。可谓是卷地朔风寒索索。满堂云衲冷湫湫。师云。正恁么时。尔道一阳生也未。进云。玉兔连云卧。金鸡对日啼。师云。春力不到处。枯树亦生花。师乃云。宗旨旁通要。力穷而转步。造化交泰政。阴极而阳生。春缘密布于寒林。暖信暗传于枯木。直得月生半夜。云起空山。正恁么时。梦中眼活。所以道。当明中有暗。勿以暗相遇。当暗中有明。勿以明相睹。明暗各相对。比如前后步。还委悉么。枯龟背上古爻象。艮位依俙变动文</p>
<p>谢都监寺上堂云。衲僧祇么是家风。隐显磨砻入混融。师子返掷全归父。羚羊挂角不同功。所以道。动若行云。止犹谷神。即用而常寂。居晦而弥明。还会么。果满菩提圆。花开世界起</p>
<p>上堂云。寒云密密。野雪漫漫。路绝千差。家迷一色。若未到这田地者。是须踏步向前。若堕此功勋者。要须转却了来相见。且作么生是相见底事。良久云。通身无辨处。当头不坐功</p>
<p>上堂举舡子和尚嘱夹山。他后直须藏身处没踪迹。没踪迹处莫藏身。吾在药山三十年。只明此事。师云。藏身须要无踪迹。碧眼胡僧难辨白。没踪迹处莫藏身。门门廓达了诸尘。独来将谓无俦侣。闹里忽然逢故人。柳线含金犹畏冷。梅花破雪已成春。阿侬千眼通身是。善应无方处处真。且作么生是处处真底事。还会么。益州附子。怀州牛膝</p>
<p>上堂云。一点环中照极微。智无功处却存知。缘思净尽无余事。半夜星河斗柄垂。若向这里着得个眼。即照破生死。所以古人道。妄息寂自生。寂生知自现。知生寂自灭。了了唯真见。且道见个甚么。如珠发光。光还自照</p>
<p>岁旦上堂云。木鸡报晓。石女歌春。物物咸新。人人受岁。野老门下。却不受贺。既不受贺。只如尊宾父子。如何得血脉不断去。金针玉线。如何得相续去。还体悉得么。良久云。转盻雪消峰顶白。举头春入烧痕青</p>
<p>再入院上堂云。脱去还如鸟出笼。水云将与旧来同。依俙似曲才堪听。又被风吹别调中。复云。来无所从。去无所至。恁么行履。十方着尔不得。三界转尔不得。毕竟落在甚么处。还相委悉么。窣堵波前古寺基。家风清澹还如故</p>
<p>上堂举僧问忠国师。教中但见有情作佛。不见无情受记。且贤劫千佛。孰是无情佛耶。国师云。如皇太子未受位时。唯一身耳。受位之后。国土尽属于王。宁有国土别受位乎。今但有情受记作佛之时。十方国土悉是遮那佛身。那得更有无情受记耶。师云。刹中之佛。处处现身。佛中之刹。尘尘皆尔。还体悉得么。良久云。六国自清纷扰事。一人独檀太平基</p>
<p>上堂举僧问护国。如何是本生父母。国云。头不白者是。僧云。未审。将何奉献。国云。殷勤无米饭。堂前不问亲。师云。室生虚白。眼照清光。犹未是衲僧安身立命处。且道。毕竟作么生。良久云。三更月落夜巢寒。琼林不宿千年鹤</p>
<p>上堂云。虚中关捩。应处机锋。恰恰相投。绵绵不断。譬如圣王无为垂拱而治。贤臣出仕准政而行。心协二仪。德被万物。便能一统天下。独踞寰中。其如捍御边方。尽是臣分上事。诸人履道。还曾恁么相应么。良久云。妙印手持烟塞静。当阳那肯露纤机</p>
<p>上堂云。廓尔虚通。洞然明白。灵光不暗。智照无私。干戈丛里。太平基。是自家古来田地。搕[打-丁+(天/韭)]推头清净土。即衲僧本分家风。还相委悉么。陋巷不骑命色马。回头却着破襕衫</p>
<p>上堂云。不可以色见。不可以声求。风定花犹落。鸟啼山更幽。四衢明自晓。六户冷如秋。再坐不疑处。杯中弓影浮参</p>
<p>上堂云。一雨一晴。底事分明。六尘昏扰。世界峥嵘。一心虚泊。万法齐平。出得气是尔鼻孔。覰得破是尔眼晴。还会么有缘不是余朋友。无用双眉却弟兄</p>
<p>上堂举洞山与密师伯游山。见一白兔子走过。密云。俊哉恰似白衣拜相。山云。老老大大。作这个语话。密云。尔又作么生。山云。积代簪缨。暂时落薄。师云。即日责人。旧家富汉。兄弟相成。尊宾互换。突晓途中眼不开。夜明帘外机旋转。骑牛戴帽异中来。百炼真金色不变</p>
<p>上堂云。孤光转夜。自然枯木也生花。垂手入廛。妙得荒田不拣草。可谓世界尔。众生尔。尘尘尔。刹刹尔。念念尔。于恁么时。更无异法。还会么。机丝不挂梭头事。文彩纵横意自殊</p>
<p>上堂云。未痕青白。岂涉离微。坐断报化佛头。不见成住坏相。所以道全身放下。始解承当。作么生是承当底事。良久云。十洲春尽花雕残。珊瑚树林日杲杲</p>
<p>上堂云。心月孤圆。义天洞晓。照中之虚。虚中之照。不萠枝上鸟初惺。无影树头春不老。垢衣权挂类中来。出门信手拈来草</p>
<p>上堂举棱严会上十六开士。因僧浴时。随例入室。忽悟水因。既不洗尘。亦不洗体。中间安然。得无所离。于是妙触宣明。成佛子住。师云。心不见心。机前具眼。水不洗水。直下通身。所以道。性水真空。性空真水。清净本然。周遍法界。只如妙触宣明处。作么生体悉。莫听别人浇恶水。要须冷暖自家知</p>
<p>举宗首座立僧。上堂云。栴檀林里。秀出一枝。薝卜堂中。与分半座。直得木人招手。石女点头。度关玉线两岐分。细看头尾。合缝金针双锁密。不露锋铓。正恁么时。且道。甚人辨得。良久云。还会么。可中会有儿孙。自解传持家法</p>
<p>开启乾龙圣节。上堂云。豁尔转身。全体绍父王之业。端然垂拱。应机付臣子之功。可谓道契环中。恩流域内。自然无为之化。不令而行。诸人还会么。圣人体合乾坤道。国泰民安正是时</p>
<p>上堂云。掣鼓夺旗。往往光影里走作。停机息杼。往往死水里浸却。衲僧家稳下脚。没窠臼莫栖泊。月树不啼猿。云巢无宿鹤。玄微及尽类难齐。千手大悲难摸索</p>
<p>四洲大圣普照禅寺语录(终)</p>
<p>　　舒州太平兴国禅院语录</p>
<p>　　　　侍者　宗法　编</p>
<font SIZE="2">
<p>　</p>
</font>
<p>师于靖康二年四月二十三日入院。上堂僧问。如何是宾中宾。师云。路贫愁杀人。进云。如何是宾中主。师云。相逢无对伍。进云。如何是主中宾。师云。骑马出金门。进云。如何是主中主。按剑当风。谁敢触忤。进云。向上还有事也无。师云有。进云。如何是向上事。师云。衲被蒙头万事休。师乃云。好诸禅德。风月满头。游践真明之境。云山有目。坐观清白之家。亘古常如。通今不变。转身行鸟道。戴角混时流。便能兴盛邦家。始解光扬佛事。且道作么生行履。得恁么相应去。良久云。金锄不动土。灵苗在处生。久立众慈伏惟珍重</p>
<p>上堂云。道圆无缺。智应不亏。光通浩劫之初。影落诸缘之上。所以道。尘尘尔。刹刹尔。念念尔。法法尔。未尝有一丝毫缺少。诸人还会么。个中若了全无事。体用何妨分不分</p>
<p>上堂云。化外路穷。石人斫额。劫前风转。玉女摇头。个中消息难通。直下锋铓不露。所以道。动即影现。觉即尘生。正恁么时。作么生通个消息。良久云。夜来木马潭中过。惊起泥牛翻海潮</p>
<p>上堂举僧问鲁祖。如何是不言言。祖云。尔口在甚么处。僧云。某甲无口。祖云。寻常将甚么吃饭。僧无语。祖便打。师云。步平履稳底。崄绝处疑着。行玄体妙底。平地上吃交。鲁祖寻常只解把定。及乎此时。却干得转。病深用药。药过用医。方有活得人手段。还会么。莫谓龙门三级浪。而今无限陆沉人</p>
<p>上堂云。穷万化之渊源。得一真之住处。体空而了了。不涉根门。照尽而绵绵。全超尘想。直得光境俱断。心法两忘。卓尔独存。廊然圆湛。生灭去来。不我迁变。便能应缘无碍。静照亡功。所以僧问投子。如何是和尚安乐处。子云。丫角女子白头丝。师云。诸禅德。当明有暗。当暗有明。闹浩浩中静悄悄。静悄悄中明历历。还委悉么。良久云。行到水穷处。坐看云起时</p>
<p>上堂举百丈问沩山。并却咽喉唇吻。道将一句来。山云。却请和尚道。师云。大雄父子许雍容。消息传通到劫空。寒卧老蟾呼不觉。扶疏丹桂月朦胧</p>
<p>上堂举夹山在沩山。作典坐。一日沩问。今日吃甚么菜。夹云。二年同一春。沩云。好好修事着。夹云。龙宿凤巢。师云。尊宾互换。枝叶敷荣。青白未痕。晦明淴合。诸人还辨得么。良久云。偏正不曾离本位。无生那涉语因缘</p>
<p>上堂云。心无所寄。形无所倚。足无所履。言无所谓。不可见而名摸。不可得而摩揣。森罗等其用。太虚同其体。至游也类中之仙。善应也尘中之异。所以祖师道。真性心地藏。无头亦无尾。应缘而化物。方便呼为智。且作么生是应缘化物底方便智。还会么。莫怪坐来频劝酒。自从别后见君稀</p>
<p>上堂僧问。如何是向去底人。师云。白云投壑尽。青嶂倚空高。进云。如何是却来底人。师云。满头白发离岩谷。半底穿云入市廛。进云。如何是不来不去底人。师云。石女唤回三界梦。木人坐断六门机。师乃云。句里明宗则易。宗中辨的则难。良久云。还会么。冻鸡未报家林晓。隐隐行人过雪山</p>
<p>上堂云。云从龙风从虎。雪峰辊毬禾山打鼓。到这里意不立玄。机不停午。恰恰相当用不穷。道吾覰破乐神舞</p>
<p>师受江州圆通崇胜院请。上堂拈拄杖示众云。好诸禅德。衲僧家拄杖子。静也在人人之后。动也在人人之前。都缘不涉两头。所以能应诸变。诸仁者且道。应诸变时。作何面目。还会么。虎踞龙盘势未休。云影山形冷相向。陈谢罢复举。夹山示众云。老僧于古路头。置个选场。若是孤进者即放过。若是其中人即别有一路。阇梨目前无法。意在目前。他不是目前法。非耳目之所到。师云。夹山可谓。买贱卖贵。变生造熟。只在面前。还会么。水向竹边流出绿。风从花里过来香</p>
<p>辞众上堂云。来也恁么来。去也恁么去。白云送我出山。明月随人过渡。其间针线细微。不是寻常莽卤。可谓行人到家。少子就父。偏圆混处。须知不带诸缘。岐路转时。会要密移一步。明明了了。是归家底人。青青照照。是到家底处。诸人只如人到家。子就父底时节。合作么生话会。良久云。庐山相讨</p>
<p>舒州太平兴国禅院语录(终)</p>
<p>　　江州庐山圆通崇胜禅院语录</p>
<p>　　　　侍者宗荣编</p>
<font SIZE="2">
<p>　</p>
</font>
<p>师于建炎元年十月十八日。就东林禅寺开堂。知府寺丞。度疏与师。师接得呈示大众云。须知即一微尘。普容无外。方信大千经卷。出自其中。分明字义炳然。切忌见闻迷却。诸人若端的恁么去。不在叨叨。其或未然。更烦重举宣疏罢。师升座拈香云。此一瓣香。恭为祝延</p>
<p>今上皇帝陛下万岁万岁万万岁。伏愿。圣心合道。得阴阳造化之元。睿算无强。等盖载成平之久。次拈香云。此一瓣香。奉为执政大臣两制侍从知府寺丞通判大夫。洎阖府文武采僚。庄严禄算。伏愿。智照象先。体同道久。奉</p>
<p>一人而尽节。育万物以如春。致　宗庙之内安。为法门之外护。又拈香云。此一瓣香。供养随州大洪山第四代淳和尚。用酬法乳之恩。遂就坐。东林长老白推云。法筵龙象众。当观第一义。师云。只如第一义谛。又作么生观。密密绵绵。佛祖在其间。不容着眼。明明了了。师资于当处。相与传心。不可思议。难为话会。众中莫有向兴化门头敲唱底么。僧问。昔日波罗奈国。转大法轮。甘露洒而群生普润。今日大守请师。未审。有何祥瑞。师云。朔风吹雨成雪。天意傕梅作花。进云。一雨周沙界。群生永夜苏。师云。在尔分上。还有津润也无。进云。雨中看皓月。火里汲清泉。师云。又向甚处去也。进云。圆通佛祖上头机。玉马垂绦日下嘶。师云。后五日与尔相见。僧问。南泉有书。与茱萸云。理随事变。宽廓非外。事得理容。寂寥非内。未审。意旨如何。师云。水向竹边流出绿。风从花里过来香。进云。作家炉鞴本分钳锤。师云。赞叹也赞叹不及。师乃云。从上诸祖。以心印心。殊无外得底一毫许法。直须照彻根源穷极渊底。得坐也。水连天岸。淴合秋容。旁分也。月度星河。增明夜魄。直是混不得。类难齐。绝功勋无辨处。居寿域于万化之后。灵然无根。体生缘于一念之前。妙存有地。到这里。可谓从佛口生。从法化生。得佛法分。便乃法随法行。法幢随处建立。即一如于万变之上。住三昧于诸尘之中。所以道。若般若波罗蜜多清净。若一切智智清净。无二无二分无别无断故。诸禅德。还体悉得么。良久云。机丝不挂梭头事。文彩纵横意自殊(谢词不录)复举。睦州和尚开堂。升坐便问。院主在么。僧正云在。又问。首座在么。僧正云在。又问。维那在么。僧正云在。州云。三段不同。收归上科。余义文长。付在来日。便下座。师云。睦州和尚。十字打开。两手分付。若也踏步向前。便被当面讳却。睦州开堂圆通。为尔诸人点捡了也。圆通开堂。诸人且道。毕竟作么生。相逢会有智音知。何必清风动天地。东林长老白椎云。谛观法王王王王法如是。师便下座</p>
<p>师入院上堂云。去时踏雪似来时。来去途中一色迷。妙得转身宾是主。宗家正令付全提。诸禅德。三年前客居此间。甚荷山门延遇。今日复来应缘扫洒。全仗大众道力芘茠。与日排遣也。诸仁者。去时不出户。来时不入门。清臞山有骨。闲澹云无根。归家奉祖祢。了事还儿孙。云水通方士。相期报佛恩。只如大觉世尊等虚空遍法界底恩。作么生报。还委悉么。无须锁子藏头弄。折脚铛儿出手扶</p>
<p>冬节上堂云。律枢机转。卦象爻分。阴中之阳。虽生而未兆。寂中之用。虽照而弥虚。到这里。须是总生杀之权衡。当动静之会要。诸人还体悉得么。良久云。夜明帘外主。不落偏正方</p>
<p>上堂云。月低天晓。雪积山寒。风树萧萧。野云冉冉。广长舌相。无尔藏缩处。净妙法身。无尔盖覆处。到这里如何。得端的相应去。还会么。蓑衣箬笠卖黄金。几处相逢不解唤</p>
<p>因雪上堂云。好诸禅德。同云显瑞。大地呈辉。只个清白家风。得似枯寒时节。十分莹彻。谁知踏雪人迷。一色齐平。切忌守株自困。到这里如何履践。得超脱去。良久云。还会么。功尽亡依者。转身觉路玄参</p>
<p>上堂云。内若不动外必不乱。个是丛林知有汉。而今识得不为冤。自家兵马何须战。心因不生境缘断体若虚空勿崖岸。霜天皎月上中峰。一段光明洗痴暗。上堂云。衲僧须沥髑髅干。透出威音世外看。岁月不能迁变处。个人肯共尔同盘参</p>
<p>岁旦上堂云。千峰寒色。也知冰雪迷家。触处欢声。已贺春风入律。其来无像。所惠非轻。须明至化无为。始信大功不宰。所以道。圣人空洞其怀。万物无非我造。且作么生体悉得相应去。还会么。可爱寒梅清照雪。未嫌阳鸟巧歌春</p>
<p>上堂云。好诸禅德。雪满前岐。着脚玻璃地上。春生归路。藏身翡翠屏中。功勋未动已前。境迷一色。家法相承之处。道绝诸邻。诸人还会么。谋臣猛将今何在。万里清风只自知</p>
<p>师在东林上堂云。好诸禅德。锁断众流。雪云同色。放行一线。尘刹空身。借位明功。不碍随方作主。回涂复妙。何妨触处为家。头头和合因缘。恰恰现成公案。所以古人道。周遍十方心。不在一切处。诸人还委悉么。良久云。幽洞不拘关锁意。纵横那涉两头人</p>
<p>上堂云。生生死死。轮回之迹无穷。寂寂惺惺。真照之机不昧。云倚山而是父。个中功就于功。月在水而为家。直下住无所住。离见闻觉知有智。非分别心。离地水火风有身。非和合相。所以道。四大性自复。如子得其母。诸禅德作么生。行履得恁么相应去。还会么。霜天月落夜将半。谁共澄潭照影寒</p>
<p>宝峰师叔迁化。上堂云。五九四十五。春风吹断前山雨。行云归去复何心。转背飘然无觅处。无觅处知不知。坐断十方还是谁。东弗于代郁单越。西瞿耶尼阎浮提</p>
<p>上堂云。影转体前。白云就青山之父。光分顶后。温风成枯木之春。直得八面玲珑。十方通畅。应机宜而了了。顺变化以绵绵。所以古人道。一句子。当明不当照。一句子。当照不当明。一句子。当明当照。一句子。不当明不当照。诸禅德作么生。体悉得圆满去。良久云。坐却舌头参活意。扭回鼻孔辨生缘参</p>
<p>上堂云。风不鸣条。雨不破块。也知春水如蓝。羸得春山若黛。物芸芸兮。谁生谁荣。道绵绵兮。自买自卖。一真圆妙。而法法含容。万像齐观而心心绝待。衲僧家放大光明。得大自在。劫成也。由我相随而成。劫坏也。由我相随而坏。坐断乾坤而称尊。斡旋阴阳而作宰。诸禅德旦道。修何功德。住何三味。尔才踏步向前。敢道非公境界</p>
<p>上堂云。声色见闻闹浩浩。恰似儿时斗百草。两家拈出一般般。相对无言点头笑。好笑好笑。人人尽道。香严击竹响而明心。灵云见桃花而悟道。还端的也无。当时到即不点。而今点即不到</p>
<p>开启乾龙节。上堂云。好诸禅德。锦云迎日。玉殿传春。祥光现尊贵之家。瑞应兆诞生之事。万椉七宝。亲曾父子相承。九重一人。还与弟兄和合。诸人还委悉么。良久云。洪荡温风布炎德。熙和韶日洗寒姿</p>
<p>天池长老至上堂云。虚心能作。白云起石柱源头。有应不乖。明月印天池水面。因缘事偶。感应道交。有时孤峰顶上盘结草庵。呵佛骂祖去。有时下妙高顶来。别峰相见去。诸人还体悉得么。不居正位要旁来。只个真金经百炼</p>
<p>四月八日上堂云。碧琉璃色水澄清。紫磨金光身莹明。洗净方知不受垢。释迦老子此时生。若也恁么行履。过去未来现在诸佛。是恁么时生。恁么时沐浴。其或未然。蹉过了也。非唯二千八十年。何翅三生六十劫</p>
<p>乾龙节上堂云。尊贵位中尊贵身。绵绵不断转金轮。刹尘寿量无穷已。个是乾坤旧主人</p>
<p>开启天申节上堂云。体与乾坤同寿。则无变无沦。用与日月并辉。则无晦无缺。据尊贵位。坐断十方。借诞生缘。恩均万汇。诸人还知个人作用处么。良久云。金轮统摄四天下。万像圆收一印中</p>
<p>上堂云。五月半农忙乱。插田心是秋成饭。却道禾熟不临场。只么任从风雨烂。禅和子。一身了一身两眼对两眼。个中丝发初无间。老狐涎尽复何疑。再坐盘中弓落盏</p>
<p>天申节上堂云。瑞笼云锦。须知圣主之诞生。宝付金轮。还绍父王之至位。其尊贵也。肯堕二三。其寿量也。数踰万亿。乾坤合德。日月同光。摄十方刹土为一家。视四海众生如赤子。便乃卷舒无碍。纵夺自由。顺大道而无为。应群机而不忒。诸人还委悉么。三代而来遵圣化。八弦此去沐淳仁</p>
<p>师于六月初三日退院。辞众上堂云。衲僧去就水云姿。偶堕夤缘出应时。今日又归林壑去。得便宜了得便宜。诸禅德。且作么生是得便宜处。良久云。此去常专自己事。者回不为别人忧</p>
<p>江州圆通语录(终)</p>
<p>　　江州能仁禅寺语录</p>
<p>　　　　侍者法澄编</p>
<font SIZE="2">
<p>　</p>
</font>
<p>师于建炎二年六月十三日入院。上堂云。一尘起大地收。一花开天下春。衲僧变态。须是恁么始得。便乃一切时一切处。任运自在。应用无方。诸人还委悉么。风行草偃。水到渠成</p>
<p>上堂云。好诸禅德。念尽智明。玉壶引步。神虚鉴远。宝镜含辉。应万化而无当。不堕诸数。湛一真而独照。不外余尘。且作么生。行履得恁么相应去。良久云。翡翠踏翻荷叶雨。鹭鸶冲破竹林烟</p>
<p>上堂举僧问洞山。四山相逼时如何。山云。老僧日前。也曾向人家屋檐下过来。僧云。回顾。不回顾。山云。不回顾。僧云。未审。教渠向甚么处去。山云。粟畬里去。其僧珍重便迁化。山以拄杖点云。阇梨只解恁么去。不解恁么来。师云。只解恁么去。沙禽夜宿沧洲树。不解恁么来。石笋穿开古路苔。诸人还体悉得么。莫道鲲鲸无羽翼。今日亲从鸟道回</p>
<p>上堂云。淅淅西风敛气浮。远天野水一般秋。衲僧歇到兹时节。坐照寒光湛不流。诸禅德祖师道。心随万境转。转处实能幽。且作么生是转处。还会么。解报山家六户晓。须知云树一声鸡</p>
<p>真州天宁琳长老。下法嗣书。师上堂云。五叶一花。不是寻常春力。十方一色。何曾特地庄严。琉璃地上转机。明月堂前移步。正恁么时。子有就父之功。资有合师之道。诸人还体悉得么。良久云。玉笼放出千年鹤。妙辨初移一步时</p>
<p>荐道士请。上堂云。恍恍惚惚其中有物。杳杳冥冥其中有精。其中之精则无像。其中之物则无名。应繁兴而常寂。照空劫而独灵。悟之者刹刹见佛。证之者尘尘出经。门户开辟。也分而为三教。身心狭小。也局而为二乘。真境无涯兮妙观玄览。大方无外兮独立周行。诸人还会么。良久云。虚若谷神元不死。道先象帝自长生</p>
<p>上堂举。定上座参临际问。如何是佛法的的大意。际下禅床。与一掌便托开。定伫思。傍僧云。定上座。何不礼拜。定方礼拜豁然大悟。师云。黄檗传来。临际用底。定上座触着关捩。廓然一念忘缘。泊尔十方无寄。现前不用安排。直下何劳拟议。不风流处也风流。有意气时添意气</p>
<p>上堂举洞山云。初秋夏末。或东或西。直须向万里无寸草处去。良久云。只如万里无寸草处。又作么生去。后僧举问石霜。霜云。出门便是草。明安云。直是不出门。亦是草漫漫地。师云。出门是草。涉芊芊莽莽之闲。叶落知秋。堕黯黯青青之处。到者里。须体取机虽转纽。印未成文处始得。还端的么。良久云。水明老蚌怀胎后。云重苍龙退骨时</p>
<p>江州能仁禅寺语录(终)</p>
<p>　　真州长芦崇福禅院语录</p>
<p>　　　　侍者宗信编</p>
<font SIZE="2">
<p>　</p>
</font>
<p>师于建炎二年九月十五日入院。上堂云。恁么时恁么处恁么去。恁么时恁么处恁么来。其来也内绍到家。其去也傍分借路。明月练铺江面。芦花雪照门头。分明只是个人。宛转归来旧处。诸禅德。本色汉到者田地。更须知有功勋及尽。十成时脱去浑身。祖祢相承。一色后荷担底事。诸人还相委悉么。良久云。机转玉轮乾坤静。妙协宝印正当风</p>
<p>师于当月二十九日。就本州天宁寺开堂。发运阁学。度疏与师。师接得良久云。善财弥勒。相逢有弹指之缘。居士文殊。酬对到忘言之处。妙在个中投契。还他方外知音。也应今正是时。会与重宣此义。宣疏罢。知府学士。度疏与师。师接得复云。随呼而应。虚谷有无尽之音。对像而形。圆鉴有不私之照。心心相印。法法现成。其或未然。更烦重举。宣疏罢。师升座拈香云。此一瓣香。恭为　今上皇帝陛下万岁万岁万万岁。伏愿。天地容于圣心。日月助于炎德。皇基绵远。不可穷其方隅。寿岳穹崇。不可穷其数量。体苍苍之至化。施物物于淳仁。次拈香云。此一瓣香。奉为执政大臣。两制侍从发运阁学。知府学士通判寺丞阖府文武采寮。并愿奉国惟忠。赞　一人之大业。潜心游道。体万汇之元功。福慧光严。寿龄绵久。以父母恩。而及百姓。以佛祖嘱。而护丛林。又拈香云。此一瓣香。是祖祢传宗之信。乃衲僧取则之时。几回举似与人。真个不忘得处。供养随州大洪山第四代淳和尚。用酬法乳之恩。遂就坐。天宁长老白椎云。法筵龙象众。当观第一义。师云。若论第一义谛。又作么生观。诸圣宗仰而为师。衲僧心传而为祖。居混茫之化表。出离微之道前。无象无名。难思难议。到者里。须知有建化门头敲唱底时节。众中莫有了事底衲僧么。出来相见。时有僧问。适来发运疏中道。钳锤在手。要须法雨[雨/旁]霈。正恁么时。愿见作家手段。师云。半夜乌儿头戴雪。天明哑子抱头归。进云。宝印当风妙。重重锦缝开去也。师云。天共白云晓。水和明月流。进云。幸逢席上台星鉴。好运灵光第一机。师云。尔只今问第几机。进云。霜林玉凤生雏。月户金鸡唱晓。师云。直须恁么。僧问。昔日兴化道。我逢人即不出。出即不为人。三圣云。我逢人即出。出即便为人。未审。二尊宿。还有相违处也无。师云。落霞与孤鹜齐飞。秋水共长天一色。进云。如是。则春兰秋菊。各自馨香。师云。又恁么去也。进云。敢问。和尚为复是为人出。不为人出。师云。动容扬古路。不堕悄然机。进云。争奈空生不解。岩中坐。惹得天花动地来。师云。今日遭人点捡。进云。还许学人下个注脚也无。师云许。进云。截断脚下五色线。拈却长芦下马台。师云。无尔下足处。师乃云。释迦出世。以众生妄想迷封。而说种种法。达磨西来。以底事现成圆满。而传密密心。说种种法也。以楔出楔。传密密心也。以符合符。诸仁者。一段光明。烂烂月含霜夜。一壶爽气。沉沉水与天秋。空而不空。廓然自照。有而不有。湛兮若存。法身圆极。而无去来。物物难逃其外。佛眼洞鉴而一同异。尘尘但入其中。所以古人道。森罗及万象。一法之所印。若恁么会得。方知道。一切处是尔自己。一切处是尔光明。一切处是尔坐道场。一切处是尔作佛事。虽然如是。且道。光影俱忘。又作么生体悉。良久云。玉马雪行归半夜。羚羊挂角月沈西。陈谢罢复举。保寿开堂三圣推出一僧。保寿便打。三圣云。恁么为人。瞎却镇州一城人眼去在。保寿便下座。师云。禅客相逢。自有琢磨之妙。作家做处。元无刀斧之痕。且道。正恁么时作么生。还会么。影草事羸本色汉。截流机对当行家。天宁长老白椎云。谛观法王法。法王法如是。师便下座</p>
<p>上堂云。六户不掩。从教万法通同。四衢无踪。只么一尘不受。所以道眼见色与盲等。耳闻声与响等。便能声色里睡眠。声色里坐卧。还体悉得么。周遍十方心。不在一切处</p>
<p>上当举僧问洞山。亡僧迁化向甚么处去。山云。火后一茎茆。师云。虚而灵空而妙。光明一点。乃生佛之枢机。廓彻十方。是圣凡之窟宅。还会么。良久云。堪嗟去日颜如玉。却叹回时鬓似霜</p>
<p>上堂云。日照昼月照夜。天清而高地厚而下。不我处者大功。不可逃者至化。举起镇州罗卜。酬却庐陵米价。阿噜勒继萨婆诃。佳作人可知礼也</p>
<p>上堂云。独立不改。周行不殆。莫嫌满眼诸尘。须信唯心三界。列千峰而向岳。会百川而到海。诸禅德。恁么会得也。卷帘除却障。恁么不会也。闭户生得碍。会与不会商量。漆桶依前不快</p>
<p>上堂云。环中隐照。蛰龙吟枯木之云。量外真明。老兔弄夜轮之魄。机前梭路。石女能分。肘后印章。木人得用。直得一印印遍虚空。法界更无遗余。诸人还体悉得么。六门通晓意。大地绝纤尘</p>
<p>上堂云。只个是家风。明明入混融。江光芦映月。夜色水吞空。攃手悬崖下。分身万像中。回涂登鸟道。恰恰是神通</p>
<p>庄上回上堂云。南亩黄云禾弄穟。中洲白雪苇成花。归舟恰向其闲过。一棹清风夜到家。诸禅德。长芦寻常不与诸人世谛流布。真个其中行履来。且道。诸人行履又作么生。良久云。谁敢压良为贱</p>
<p>天宁节上堂云。乾坤同寿。无以穷其岁年。物我同心。无以分其中外。以法为界。则无方维。以智为身。则无向背。诸禅德。且道。个人作么生行履。还会么。国付一人敷舜化。恩临四海戴尧仁</p>
<p>上堂云。空劫有真宗。声前问已躬。赤穷新活计。清白旧家风。的的三椉外。寥寥一印中。却来行异类。万派自朝东</p>
<p>上堂云。道绵绵兮用也不勤。道绵绵兮寂也不灭。二椉困堕于空无。众生执迷于分别。菩萨区区于进修。诸佛唠唠于演说。诸禅德。一句子妙出三椉。一念闲功超万劫。水月茫茫兮舟棹闲。雪云冉冉兮路岐绝。明明灵灵兮唯已自知。大辩若讷兮大巧若拙</p>
<p>上堂云。恰恰无绫缝。明明不覆藏。鹫岭岂传迦叶。少林那付神光。现成处处合头句。具足人人知见香。虚空说法森罗听。不挂唇皮解举扬。诸禅德。十二时中。直是满眼满耳了也。还体悉得么。良久云。傍观者哂。当局者迷</p>
<p>资福和尚到上堂云。玉线金针相续难。劫壶空处妙。投关。香林烟暖风排雪。月窟冰寒影转山。里许借功方得活。那时退位不知闲。宗家密密绵绵事。布施多人莫要悭</p>
<p>上堂举僧问古德。曹溪路上。还有俗谈也无。德云。六祖是卢行者。师云。好诸禅德。直下无窠窟。不用求奇特。皓玉本无瑕。雕文丧君德</p>
<p>上堂云。本来田地无涯岸。极目寒光成一片。消息平沈佛也迷。机轮转侧谁能辨。看看。雪山山下拥蓑人。白牛一掣芒绳断参</p>
<p>上堂云。灵苗发种觉树敷春。冷湫湫处却要温和。干爆爆时还须津润。若能如是。便乃能方能圆。能曲能直。正恁么时。如何体悉。还会么。志公不是闲和尚。剪刀常在卧床头</p>
<p>岁旦上堂僧问。旧年已去。新岁到来。不审。无位真人。今日寿年多少。师云。也须头上添一岁。进云。恁么则应时纳祐去也。师云。尔分上作么生。进云。直得风行草偃。水到渠成。师云。百岁老人分夜灯。师乃云。淑气成春。韶声入律。堂堂做处。须知户挂凋林。密密来时。自是花开枯木。金鸡报晓。玉女登机。一段风光。大家时节。只如时节若至其理自彰。又作么生体得。借婆裙子拜婆年。买尽风光不着钱。劈面来时莫回避。个人里许有生缘参</p>
<p>上堂云。一言道断不鼓唇皮。一担担起不费气力。直得口挂壁上也。妙照那人。意在目前也。圆成众事。便能默时说说时默。用时闲闲时用。且道。正当用时如何。良久云。巨灵抬手无多子。分破华山千万重</p>
<p>上堂举僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。直得头尾相称时如何。峰云。儿孙得力室内不知。师云。好诸禅德。云从龙风从虎。客到家水归海。头尾平正。内外通同。八方受敌铁牛机。半夜阵圆玄豹变。虽然如是。也只是儿孙得力处。只如室内不知。又作么生。良久云。户外有云从断径。座中无照胜然灯</p>
<p>上堂云。刹刹尘尘是我。无处藏身。到到处处逢渠。个人具眼。百草头上。闹市门头。混不得不随流。类不齐绝渗漏。须知衲僧做处。大用现前。普化半颠半狂。金牛自歌自舞。诸人还会么。因风吹火。用力不多参</p>
<p>上堂举。鲁祖凡见僧来便面壁。南泉云。我寻常向人道。空劫已前承当。佛未出世时体取。尚不得一个半个。似尔恁么驴年去。师云。鲁祖为众竭力。南泉家丑外扬。长芦恁么点捡。还更有人点捡长芦么。有点捡无点捡即且置。鲁祖为人处作么生。还会么。无底合盘盛不尽。穿心碗子钉将来</p>
<p>上堂云。同中有异。功亡就位。异中有同。在位借功。一步密移玄路转。全身放下劫壶空。隐隐密密。玲玲珑珑。记取深云须变豹。自然死水不藏龙</p>
<p>上堂云。麟龙不为瑞。珠璧不为贵。衲僧眼豁开。彻见生死蔕。生死蔕。第一义。诸佛心。祖师鼻。少林传灯。灵山授记。随高随下。何此何彼。假诸因缘。神通游戏。有时五教三椉。有时三德六味。有时屋里主财。有时门头了事。处处清白家风。人人见成活计。正恁么时。且道。作么生是见成受用底。还体悉得么。良久云。风行草偃。水到渠成</p>
<p>上堂云。一二三四五。禾山打鼓金牛舞。劈面来时着眼看。全身放下休回互。诸禅德。只如不回互时作么生。良久云。千钧才一挽。自有发机人</p>
<p>上堂僧问记得。僧问巴陵。如何是提婆宗。陵云。银碗里盛雪。未审。此意如何。师云。犹堕一色在。进云。恁么则满舡空载月。渔父宿芦花。师云。转却后作么生。进云。龙得水时添意气。虎逢山处长威狞。师云。且喜勿交涉。进云。却请和尚道。师云。欲识诞生王子父。鹤腾霄汉出银笼。师乃云。活计如今付旧人。版头疏久又还亲。星河月与长江混。渺渺清光一色匀。底时节落功勋。卧稳须知却转身。转得了来相识么。寒穷面嘴黑皴皴</p>
<p>上堂云。今日是释迦老子降生之辰。长芦不解说禅。与诸人画个样子。只如在摩耶胎时作么生。以拂子画⊙。只如以清净水浴金色身时。又作么生。师画[○@水]。只如周行七步。目顾四方。指天指地。成道说法。神通变化。智慧辩才。四十九年。三百余会。说青道黄。指东画西。入般涅槃。又作么生。师画[○@十]云。若是具眼衲僧。必也点头相许。其或未然。一一历过始得</p>
<p>上堂云。六根返源。彻底灵明无颣。四大性复。通身清净无尘。直得绝因缘断相续。混古今泯同异。诸人还体悉得么。灵鸟不萠枝上梦。觉花无影树头春</p>
<p>上堂云。透顶透底。彻根彻源底人。为甚么跨步时。失却路头。随高随下合方合圆底人。为甚么合眼时。失却处所。诸禅德。作么生履践。得通同一贯去。良久云。好手犹如火里莲。他家自有冲天意</p>
<p>乾龙节上堂云。乾坤之主。海岳之尊。密密不间。绵绵长存。全提造化之柄。妙得生成之根。个人寿量也。龙施膏雨洗山骨。个人神明也。蟾把清霜摩月魂。当时舜日下临。蒙圣庇从佛学佛。今日尧眉上祝。是我众知恩报恩</p>
<p>上堂云。好诸禅德。与乾坤同其覆载。与雨露同其沾濡。与草木同其生成。与水云同其去就。与鬼神同其凶吉。与时序同其阴阳。所以道。万物自有功。当言用极处。事存函盖合。理应箭锋柱。正恁么时作么生。得函盖箭锋去。还会么。遍界不曾藏。通身无影像</p>
<p>上堂云。何须更举扬。全体露堂堂。湿暑时时雨。薰风阵阵香。秧针初透水痕浅。蒲力欲剪柳丝长。双六盘中休喝彩。分明触事恰相当</p>
<p>结夏上堂云。一尘具无量刹土。一念超无量劫数。一身现无量众生。一体合无量诸佛。所以道。以大圆觉为我伽蓝。身心安居平等性智。恁么则不可以方所为限。不可以时分为拘。自他和合。则水乳相同。主伴交参。则镜像相照。只如禁足护生。又且如何话会。良久云。心心无异念。步步不迷方</p>
<p>上堂举僧问鲁祖。如何是不言言。祖云。尔口在甚么处。僧云。某甲无口。祖云。寻常将甚么吃饭。僧无语。祖便打。师云。只解握死蛇颈。不能捋猛虎须。当时待他问尔口在甚么处便与一喝。拂袖便行。直饶鲁祖全机。往往做手脚不及</p>
<p>上堂举百丈涅槃和尚问南泉。从上诸圣。还有不为人说底法么。泉云有。丈云。如何是不为人说底法。泉云。不是心。不是佛。不是物。丈云。说了也。泉云。某甲只恁么。和尚又如何。丈云。我不是善智识。争知有说不说。泉云。某甲不会。丈云。我太杀为尔说也。师云。好大众王老师葛藤。被涅槃和尚截断了也。涅槃和尚葛藤。且不得动着。非唯既往不咎。亦乃尽法无民。虽然如是。还点捡得出么。如今夺得连城璧。秦主相如尽丧身</p>
<p>上堂举僧问智门。莲华未出水时如何。门云莲华。僧云。出水后如何。门云荷叶。师云。丛林多作出水未出水。莲华荷叶商量。我也知尔为蛇画足。更有底打传口令。有底杓卜听虚声。总未得剿绝。长芦为尔拈却了也。方知道智门是个无固必汉。长芦今日大似巩县茶瓶</p>
<p>举首坐立僧上堂云。吾家种草古今难。针鼻才分度线端。混处相期君把手。到时不与汝同盘。却来大用纵横是。向去全功转侧看。底事要凭师印可。轮回生死不相干</p>
<p>上堂举僧问云门。杀父杀母。佛前忏悔。杀佛杀祖。向甚么处忏悔。门云。露师云。好诸禅德。无棱缝绝廉纤。随心自在。当处解脱。还会么。有余一法着不得。无余一法也还祛</p>
<p>上堂云。来无所从。去无所向。达一理之齐平。见诸法之空相。晓云散处日明。夜雨过时溪涨。照体独立兮常住一如。应真不借兮森罗万像。不须尔更作思惟。自有人普同供养。师高声唤云。大休大歇底禅和子。若不受食是尊贵堕</p>
<p>上堂云。灭而不灭。与虚空合体而灵。生而不生。与森罗同用而妙。劫前无朕。身后有家。鹤梦巢寒。耿耿苍林之月。龙吟夜永。依依枯木之云。诸禅德。正恁么时。无生灭绝去来。妙有衲僧行履。还体得么。良久云。烟含碧苇沙头雪。风弄白苹江上秋</p>
<p>上堂举舡子嘱夹山云。直须藏身处没踪迹。没踪迹处莫藏身。吾三十年在药山。只明此事。师云。好诸禅德。寒岩异草。坐着成功。明月白云。步时分影。正当恁么时。如何行履。良久云。幽洞不拘关锁意。纵横那涉两头人</p>
<p>上堂云。好诸禅德。云无心而自闲。天无际而能宽。道无像而普应。神无虑而常安。随之也不见去迹。迎之也不见来端。一藏教只成赞叹。三世佛止可傍观。烛晓堂虚。织妇转机梭路细。水明夜静。渔老拥蓑舡月寒。诸禅德。还曾到个田地个时节么。其或未然。不要乱举</p>
<p>上堂云。大众芝麻压得油。粳米炊得饭。还我丛林饱参汉。衲僧履道贵平怀。何必临机争转换。活计自然家风成现。顺水便风。归舟到岸。寒山拾得笑呵呵。此心分付知音辨</p>
<p>真州长芦崇福禅院语录(终)</p>
<p>师小参示众云。兄弟机丝不挂。木人暗掷金梭。文彩未彰。石女先提玉印。妙明田地。岂涉春缘。虚莹亭堂。宁关晓意。正非孤立。风前月树猿啼。偏岂单行。烟外沧洲鹭宿。光里锋铓未兆。隐时头角峥嵘。协通兼带才疏。便见犯锋伤手。六门机息。是须宛转傍参。一色功圆。切忌当头印破。梦手推开月户。转身拨侧玉轮。方能出自胸襟。始免坐他床榻。泥牛运步。已萠建化之缘。木马嘶风。便是利生边事。如何履践得恁么相应去。良久云。还会么。钓丝午夜休拈弄。风拭湖光水月秋</p>
<p>小参云。好兄弟。若论此事。千里同风。何彼我之相辽。岂形声而能间。岸云轻弄白。沙树绿含春。触处现本光。百川同一味。尽十方世界。而俱是我家。即万象森罗。而更无别法。通身不滞。攃手无依。转侧相逢。合谈何事。还相委悉么。良久云。入门白发笑添雪。上岸青鞋从涴泥(陈谢罢)复云。浪爪拏舟雪溅空。十年胸际着慈风。如今堂上时相见。分付饮茶谈笑中。记得保福问鹅湖雪峰先师道。望州亭与汝相见了也。乌石岭与汝相见了也。僧堂前与汝相见了也。僧堂前则且致。望州亭乌石岭。什么处相见。鹅湖骤步归方丈。保福便入僧堂。雪窦拈云。二老宿是即是。只知雪峰放行。且不见雪峰把定。只如觉上座。适来与长芦和尚。三门前问讯。方丈头人事合掌起居曲躬叉手。诸人恁么相见。也只是放行。且道。把定处作么生相见。还相委悉么。鹤鹭并头踏雪睡。月明惊起两迟疑</p>
<p>小参云。好诸禅德。髑髅前有本来灵。照彻毗卢顶[寧*頁]平。玉马过关方半夜。木鸡唤月恰三更。寥寥迹绝全功转。历历光生借位明。却着弊衣垂化手。合同舡子顺流行。兄弟此个田地。亘彻古今。是尔诸人分上本有底事。只为一念封迷。诸缘笼络所以不得自在去。劳他先觉建立化门。也只劝尔诸人。自休自歇去。歇即菩提。胜净明心。不从人得。便知道。夜明帘外。暗弄机梭。明月堂前。妙拈针线。长天似镜。功圆脱彼三缘。大地如云。过在坐他一色。那时拨转。触处峥嵘。根根尘尘。无非佛事。行行步步。皆是道场。恰恰现成。无一丝毫移易处。到者里。祖师无分外授手底法。诸佛无分外相传底心。元不盈余。何尝欠少。只如今左边立诸来檀越。右边立长芦衲僧。何必参寻。禅什么时不具。那用忏悔。罪什么处得来。自然即物契神。只么返常合道。莫道未来佛与尔受记。何烦过去佛为我证明。只尔个现在不可得心。便是常住无量寿佛。诸人若向者里。透顶透底彻本彻末。体悉得去。有什么事。其或未然。百鸟不来春又过。不知谁是到庵人(陈谢罢)举三祖问二祖云。某甲多诸罪障。乞师忏悔。二祖云。将罪来与汝忏。三祖云。觅罪性了不可得。二祖云。与女忏罪竟。三祖便礼拜。师云。三祖自倒自起。二祖相楼打楼。今晚海陵善友。问觉上座求忏悔。若也向者里。心迹俱泯。体上无疮。名相才兴。泥中洗土。且毕竟作么生。月冷空当午。松寒露满襟</p>
<p>小参云。兄弟十方无壁落。从本来元没遮栏。四面亦无门。只者里便是人处。可谓通途息耗。协路当风。其或反侧迟回。便是撞头磕额。正恁么时作么生。良久云。玉马雪行归半夜。羚羊挂角月沈西(陈谢毕)复云。兄弟三世诸佛不知有。点即不到。白牯狸奴却知有。到即不点。何须驰骋神通。只恁荡除知见。云开也星象排珠。月上也江光铺练。懵懂还如痴兀人。他家自有通人辨。正恁么时。且道。作么生辨。但向道三年一闰</p>
<p>小参云。兄弟大功才转。借为诞生。一色若消。方名尊贵。细中移足。鹤出银笼。位里回头。月铺金地。正不孤滞。偏自双行。放开则三世。都无空缺处。所以道。尽十方世界是尔一只眼。尽十方世界是尔自己。尽十方世界是尔光明。尽十方世界是个解脱门。什么处不是尔成佛处。什么时不是尔说法时。不见道。护明不从兜率降。一轮圆满十方周(陈谢毕)复举僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。却失也。僧云未审。向什么处去也。林云。草深无觅处。僧云。和尚也须堤防始得。林拍手云。一等是个毒气。师云。者僧解问。青林解弄。可谓是虚玄不犯。回互旁参。把定咽喉。方为好手。触他毒气。不是作家。且道。正恁么时。毕竟作么生。良久云。连头袋子盛将去。没底篮儿着取来</p>
<p>小参云。恁么时恁么处。是尔诸兄弟。安居田地。还端的也未。而今事不获己。便有重话会语。先佛遗范。禁足护生。只要诸人不妄行一步。不作众生想念。罢却机警。尽却攀缘。一味休歇。穷教到底去。打教彻头去。莫依倚莫停留。直使无丝毫粘惹。方唤作解作活计底人。解绍家业底人。所以古人道。如人在家三十年。愁什么家业不辨。只如云盖问石霜。万户俱开即不问。万户俱闭时如何。霜云。堂中事作么生。盖无语。经半年方来下语云。无人接得渠。霜云。道则太杀道只道得一半。盖云。和尚又作么生。霜云。无人识得渠。盖便礼拜。兄弟子就父移。功圆路转。动犯则头角生也。丑拙露也。直饶琉璃殿上。玉女摇头。明月堂前石人抚掌。也只是旁参边事。到者里。三世诸佛瞻望不及。历代祖师毁赞不着。天下老和尚诠注不到。方有少分相应。如今欲得恁么去么。且把两头攃开中闲放下。髑髅前四大后体取。就里许携得将来。随到处用得恰好。方信道。十方世界中。唯有一乘法。更无一滴渗漏。直得尘尘刹刹。佛佛祖祖。莫只道佛祖在刹尘里安居。元只者便是。拟议则话作两橛。依俙则不得一如。不见云门拈拄杖子示众云。拄杖子化为龙。吞却乾坤了也。山河大地甚处得来。好兄弟云门。拈十方世界。在拄杖头上。作个道场。尽十方诸佛。诸大菩萨。一切众生。总在拄杖头上结制。可谓是一尘入正受。诸尘三昧起。促一劫以为一日。延一日以为一劫。岂只以一夏为时分。一处为方所。祖不云乎。宗非促延。一念万年。无在不在。十方目前。若能恁么履践则得。相应则知。以法界为畔岸。以圆觉为伽蓝。且道。如何是伽蓝中人。良久云。鹭倚雪巢犹可辨。乌投漆立事难明(陈谢毕)复举。僧问洞山。寒暑到来。如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。一盘黑白互交罗。生杀其中细琢磨。樵人疑着当头着。不觉腰闲烂斧柯</p>
<p>小参云。生灭心尽是寂灭。露柱怀胎底时节。寂灭心起是生灭。石女生儿解言说。用时万象不盈余。休处一真无空缺。藤枯树倒笑呵呵。依旧清风与明月记得。赵州问投子。大死底人却活时如何。子云。不许夜行。投明须到师云。好兄弟不入门。不出户。高高山顶立那现身。深深海底行不匿迹。木人握印。当风文彩未形。玉女撺梭。直下机丝不挂。正当恁么时。又合如何变弄。还会么。密移一步六门晓。无限风光大地春。小参僧问。如何是正中偏。师云。天共白云晓。进云。如何是偏中正。师云。水和明月流。进云。如何是正中来。师云。莫道鲲鲸无羽翼。今日亲从鸟道回。进云。如何是偏中至。师云。当机不回互。敌面无后先。进云。如何是兼中到。师云。宝殿无人不侍立。不种梧桐免凤来。进云。五位已蒙师指示。向上还更有事也无。师云有。进云。如何是向上事。师云。乍可截舌。谁敢当头。师乃云。应缘无滞。德用不孤。百草头上。荐得明明祖师底心。六尘堆里。拾得的的自家底眼。赤肉团上。无位真人。闹市门头。富贵底汉。堂堂不昧。恰恰现成。直饶破二不成一。犹是建化门头事。不见道。皮肤脱落尽。唯有一真实。恁么时节。身不待父母和合。道不假天地生成。良久云。十洲春尽花雕残。珊瑚树林日杲杲。复举灌溪问末山。如何是末山。山云。不露顶。灌云。如何是末山主。山云。非男女等相。灌云。何不变去。山云。不是神不是鬼。变个什么。灌从此入室。师云。不是男不是女。不是神不是鬼。不是佛不是物。只知白云无心。谁辨青山在目。夜明识取断蛇珠。潭寒退下苍龙骨。等闲掣断紫丝绦。天上人间收不得。收不得底事。从来没窠窟</p>
<p>小参云。好兄弟。一叶落天下秋。一尘起大地收。拈起也周偏法界。应用无方。放下也清净本然。虚明绝待。衲僧家。有时投兔角杖。绕天下走。去无去相。便知道。云水是阇梨。阇梨是云水。有时坐法空座。坐断报化佛头。住无住相。方见得家风是自己。自己是家风。直得动静二相。了然不生。恁么也得。不恁么也得。恁么不恁么总得。虽然如是。不见道。纵然为客乐。争似在家贫。复举僧问九峰。西天夏末多有得道果者。和尚此间还有也无。峰云有。僧云。是什么人。峰云。头戴午夜月。脚踏黄金地。僧云。还转也无。峰云作么生不转。僧云如何是转。峰云。今古已闻龙退骨。师云。不守功不得色。玉人未照当台镜。石女不登月下机。可谓枯木龙吟。犹带喜在。髑髅眼睛。犹带识在。直是智不到处。路已转时。且道合作么生体悉。良久云。还会么。芦荻易分相混雪。水天难辨合同秋</p>
<p>小参云。元是一精明。分成六和合。所以道。在眼曰见。在耳曰闻。在鼻嗅香。在舌谈论。在手执捉。在足运奔。门门通处处显。不覆藏勿回互。释迦老子分千百亿化身。观音大士具八万四千手眼。运大神通。放大光明。现功德相。作庄严事。然于报化门头即得。实际地上总用一点不着。只如四大坏五蕴空。六根昏塞七识舍尽。平生伎俩总做不得。平生知解总忘了也。亲属留不住。好玩将不去。无家可坐。无地可安。直得无一丝毫许粘缀处。且道。正恁么时。真实人作么生履践。还相委悉么。良久云。夜来云散斗杓垂。拈得鼻孔失却口。复举定山云。生死中无佛。即非生死。夹山云。生死中有佛。则不迷生死。同往问大梅。被一时坐却。不许分疏。然而公案现成。觉上座不免出一只手。与劈折去也。有处莫依守。会要功中移步。无处莫停留。更须位里转身。且道。毕竟如何。还会么。夜月有辉含野渡。白云无雨裹秋山</p>
<p>小参云。好兄弟。虚而灵空而妙。用处不勤勤。寂时还皎皎。据一如之本源。当千差之会要。个中人无正倒。不病不死。不生不老。唯自证以相应。非思惟而能到。古渡风清一片秋。月色江光冷相照。复举洞山和尚在疾。僧问和尚病。还有不病者么。山云有。僧云。不病者还看和尚也无。山云。老僧看他有分。僧云。和尚看他时如何。山云。则不见有病者。师云。既不见有病。则不见有死。亦不见有生。亦不见有老。四相不能迁。三世不能转。正恁么时。且作么生看他。良久云。还相委悉么。拨开妙净圆明眼。识取吉祥安乐人</p>
<p>小参云。好兄弟。清虚之体。借路能来。差别之缘。随心自尽。死蛇弄得活。骏马牵得回。方信得山云冉冉。江水滔滔。处处入此宗。头头无别法。正恁么时。还相委悉么。落霞与孤鹜齐飞。秋水共长天一色。复举僧问赵州。如何是赵州。州云。东门南门西门北门。师云。好兄弟。赵州四门长开。不碍诸方往来。十字街头人大叫。平铺买卖没相猜。恁么见得方知。赵州老子与衲僧。出眼中金屑。断鼻上泥痕了也。还端的么。月到中秋满。风从八月冷</p>
<p>小参云。好兄弟。行行没踪迹。石马着金鞭。住住不凝停。木人敲玉户。借功明位。用在体处。借位明功。体在用处。直饶恁么履践。得十成去。犹是傍参边事。且道。不借借时。落在甚么处。良久云。还相委悉么。星前人卧千峰室。佛祖无因识得渠。复举六祖问让和尚。甚处来。让云。嵩山安国师处来。祖云。什么物恁么来。让经八年方下语云。说似一物即不中。祖云。还假修证否。让云。修证则不无。污染则不得。师云。从来不相似。何处更着得污染来。然而拟向则触。蹉跎则背。且道。正恁么时作么生。还会么。头长三尺知是谁。相对无言独足立</p>
<p>小参云。好兄弟。本源无风波。真界绝涯畛。木人步月归。转侧功勋尽。衲僧家须到者般田地。可谓是金针穴细。玉线芒长。那时妙智贯联。始得十成通畅。不碍奔流度刃。何劳息杼停机。活眼照劫外之身。亡机运今时之步。方信道。众生及国土。皆同一法性。且道。毕竟承谁恩力。还相委悉么。手指空时天地转。回头风月属吾家。复举僧问护国。如何是和尚本生父母。国云。头不白者是。僧云。未审。将何奉献。国云。殷勤无米饭。堂前不问亲。师云。烟水隔时。迂疏情在。风云会处。向去功存。直饶同一色成一家。尚未与那人体合。且道。毕竟如何。良久云。木人夜半言。不许外人识</p>
<p>小参云。地水火风休假藉。一切不留还脱洒。家风廓落等虚空。田地虚明非昼夜。鸟道须知举足难。玄机不许丝头挂。同中有异异中同。彻底浑沦无缝罅。所以黄龙新和尚道。鹭依雪巢。同中有异。乌投黑马。异中有同。黄龙老子虽是他宗。甚得吾家之妙。还辨得么。金鸡啄破琉璃卵。玉兔挨开碧海门。复举僧问赵州。狗子还有佛性也无。州云有。僧云。为甚撞入者个皮袋。州云。为他知而故犯。又僧问。狗子还有佛性也无。州云无。僧云。一切众生皆有佛性。为甚狗子却无州云。为他有业识在。师云。赵州道有。赵州道无。狗子佛性。天下分疏。面赤不如语直。心真莫怪言粗。七百甲子老禅伯。驴粪逢人换眼珠</p>
<p>小参云。好兄弟。一亘清虚衲子家。十方三世个生涯。光明照夜髑髅眼。消息含春枯木花。晓色依依云冉冉。天容淡淡月斜斜。母陀罗臂通身是。今日逢场便攃沙。诸人还甘得么。若是大丈夫汉[利-禾+屈]剞。底人。绍乃祖家风。入诸佛阃域。不肯将荒草埋头葛藤绊足。直下磊磊落落。孤迥迥峭巍巍。赤洒洒露裸裸地去。不见道。动即影现。觉即尘生。到者里。如经蛊毒之乡水。也不得沾他一滴。若也傍他门户。受他教诏。入他行市。坐他床榻堪作甚么。碧潭似镜。不卧苍龙。青天无云。难藏老兔。石女舞袖。木人摇头。绣靴转侧玉堂寒。金鞭回指朱门晓。从此花生锦上。佛现世间。开方便门。示真实相。不免将无作有。破二成三。于净洁田地上攃土攃沙。就报化门户头。不即不离。先贤古圣。来传语底人。后学初机。还荐得也未。若欲疾相应早成辨。把从前知见参学得底。商量得底。传授得底。一时打叠却净辨去。莫将一丝头来。作斗钉作安排。便见不相似。但知识自本来头。入彼变化境。自然一切处作得主把得住。也无一乘可驭。也无万行可修。也无三界可出。也无万法可了。尔若道出三界。则便坏三界。尔若道在三界。则便碍三界。尔若待了万法。则万法纷然。尔若待转万法。则万法扰尔。到此直须不出不在不坏不碍不转不了不纷不扰。便见独露底身。便是洒落底汉。不妨声色里睡眠。声色里坐卧。绝诸对待。常光现前。开发觉华。超脱情境。始信元不修持。不曾染污。无量劫中。本来具足。圆陀陀地。曾无一毫头许欠少。曾无一毫头许盈余。觉上坐恁么说话。皆是剩语。如无孔铁锤上下楔相似。诸人尔道既是知。为甚不改。还会么。相逢不饮空归去。明月清风也笑人。复举僧问风穴。浩浩尘中。如何辨主。穴云。无目山人能揣骨。闹市相逢执手惊。师云。诸仁者。心心不触。处处相逢。只此间是文殊家风。只者个是普贤身相。不动步游弥勒楼阁。不反闻入观音普门。觉上座只知当局者迷。不顾傍观者哂。更通个消息去也。乃竖起拂子云。三世诸佛。历代祖师。天下老和尚。风穴老汉。尔者一队禅和子鼻孔。总被觉上座拂子穿却。还觉么。座中亦有江南客。休向人前唱[鹿*鳥]鸪。以拂子击禅床一下下座</p>
<p>小参云。释迦出世。屈己徇人。达磨西来。压良为贱。衣传迦叶。似是而非。法付神光。将无作有。只为祖祢不了。致令殃及儿孙。从此五叶一花。诸方分照。或全提正按。大用大机。或借位明功。借功明位。棒头取证。暍下承当。拈一茎草。作丈六金身。于受用中。现千手眼。或转身异类中行。攃手向那边去。大都机器不一。乃见方便兹多。路布罗天。葛藤满地。设使万里无寸草。净地却迷人。长空绝点埃。青天须吃棒。更乃着脚威音路上。横身兴化门头。步步不触物。心心无处所。子细点捡将来。尽是功勋边事。不见古人道。诸佛不出世四十九年说。祖师不西来少林有妙诀。若人识祖佛。当处即超越。兄弟且道。作么生是佛祖未生前。当处超越底句。还会么。臂长衫袖短。脚瘦草鞋宽</p>
<p>真州长芦崇福禅院语录(终)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>