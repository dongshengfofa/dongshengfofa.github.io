<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第三</p>
<p>　　真州长芦觉和尚拈古</p>
<p>　　　　侍者行从集</p>
<p>举世尊因自恣日。文殊三处过夏。迦叶欲摈出文殊。才近椎乃见百千万亿文殊。迦叶尽其神力。椎不能举。世尊遂问。汝摈那个文殊。迦叶无对。师云。金色头陀。有心无胆。当时尽令而行。莫道百千万亿文殊。只这黄面瞿昙。也与摈出。若能如是。不唯壁立真风。亦令后人知我衲僧门下。着尔闲佛祖不得</p>
<p>举卧轮云。卧轮有伎俩。能断百思想。对境心不起。菩提日日长。六祖闻云。慧能无伎俩。不断百思想。对境心数起。菩提作么长。师云。葵花向日。柳絮随风</p>
<p>举百丈上堂。大众方集。以拄杖一时打去。复召云大众。众回首。丈云。是什么。黄檗上堂。大众方集。以拄杖一时打去。复召云大众。众回首。檗云。月似弯弓。少雨多风。雪窦云。若是雪窦。集众以拄杖打去便休。师云。下媒求鸽。直钩钓鱼。各有接物利生底手段。若是个捞笼不住。呼唤不回底汉。又作么生。以拄杖击香台一下</p>
<p>举南泉归宗麻谷。礼拜忠国师。泉于路上画一圆相云。道得即去。宗于圆相中坐。谷作女人拜泉云。恁么则不去也。宗云。是何心行。师云。我当时若见。便与拨却圆相。不唯打破南泉窠窟。亦乃教归宗无著身处。麻谷呈伎俩不得。泉云。恁么则不去也。果然果然</p>
<p>举洞山到北岩。岩问。什么处来。山云。湖南来。岩云。观察使姓什么。山云。不得姓。岩云。名什么。山云。不得名。岩云还理事也无。山云自有廊幕在。岩云还出入否。山云不出入。岩云岂不出入。山拂袖出去。岩来日侵早入堂。召洞山云。昨日问上座话。不称老僧意。一夜不安。今请上座别一转语。若惬老僧意。便开粥相伴过夏。山云却请和尚问。岩云不出入。山云太尊贵生。岩乃开粥同过夏。师云。主张门户。自有傍来。拱默威严。谁敢正视。借功施设。转位提持。全成左右分权。不犯尊贵一路。还知尊贵处么。宝殿无人不侍立。不种梧桐免凤来</p>
<p>举法灯开堂。谓众云。山僧本欲跧栖岩窦。又缘清凉老人有不了底公案。今日出来。为他分析。僧问。如何是不了底公案。灯便打云。祖祢不了。殃及儿孙。僧云。过在什么处。灯云。过在我殃及尔。师云。这僧若是个汉。出来便与掀倒禅床。不唯自己有出身之路。亦免见祖祢不了殃及儿孙</p>
<p>举香严垂语云。如人上树。口衔树枝。手不攀枝。脚不踏树。下有人问西来意。若不对违他所问。若对又丧身失命。正当恁么时。作么生即是。有虎头上座云。树上即不问。未上树请师道。香严呵呵大笑。雪窦云。树上道即易。树下道即难。老僧上树也。致将一问来。师云。虎头上座是个恶贼。用无义手。打不防家。直绕本色作家。往往做手脚不辨。雪窦是别机宜。识休咎底汉。到这里亦只得藏身露影。还会香严做处么。三千剑客今何在。独许庄周见太平</p>
<p>举僧问风穴。语默涉离微。如何通不犯。穴云。长忆江南三月里。鹧鸪啼处百花香。雪窦云。劈腹剜心。师云。露裸裸圆陀陀。直是无棱缝。且道。风穴无棱缝。何似雪窦无棱缝。还会么。和光惹事。刮笃成家</p>
<p>举玄沙问镜清。古人道。不见一法。是大过患。尔且道。不见甚么法。清指露柱云。莫是这个法么。沙云。浙中清水白米从尔吃。佛法未梦见在。师云。镜清当时恁么答。玄沙末后恁么道。还相契也无。然则镜清久不作佛法梦。也须是玄沙同参始得</p>
<p>举莲华庵主拈拄杖示众云。古人到这里为什么不肯住。众无语。自代云。为他途路不得力。复云。毕竟如何。又自云。楖标横担不顾人。直入千峰万峰去。师云。负入不负出。本色住山人。思大吞尽诸佛。普眼不见普贤。且道。病在什么处。蓦拈拄杖卓一下云。官不容针私通车马</p>
<p>举雪峰云。饭罗边坐地饿死人无数。海水边坐地渴杀人无数。玄沙云。饭罗里坐饿死人无数。海水没头渴杀人无数。云门云。通身是饭。通身是水。师云。我则不然。饭罗里坐胀杀人无数。海水没头浸杀人无数。以前伤乎不吞。以后失乎不吐。只如云门道通身是饭通身是水。到这里无尔吞吐处</p>
<p>举僧问智门。莲华未出水时如何。门云莲华。僧云。出水后如何。门云荷叶。师云。灵龟无卦兆。空壳不劳钻</p>
<p>举僧问净众。莲华未出水时如何。众云。菡萏满池流。僧云。出水后如何。众云。叶落不知秋。师云。李陵持汉节。潘阆倒骑驴</p>
<p>举云盖问石霜。万户俱开即不问。万户俱闭时如何。霜云。堂中事作么生。盖无语。经半年方乃云。无人接得渠。霜云。道即大杀道。只道得八成。盖云。和尚作么生。霜云。无人识得渠。师云。稳密田地。忌堕功勋。贴体衣裳。会须脱却。宗中辨的。量外转机。须子细始得。同中之异。酌然尚带依俙。异中之异。直是难臻妙极。还到石霜父子转侧处么。烛晓玉人初破梦。夜寒青女未登机</p>
<p>举睦州示众云。裂开也在我。掜聚也在我。僧问。如何是裂开。州云。三九二十七。菩提涅槃真如解脱即心即佛。我且恁么道。汝又作么生。僧云。某甲不恁么道。州云。盏子落地。楪子成八片。僧云。如何是掜聚。州敛手而坐。师云。睦州用处。直是长三短五。七纵八横。攃在面前。抛向脑后。不妨奇特。然则门庭施设。自是一家。入理深谈。不翅百步</p>
<p>举经云。若见诸相非相。即见如来。法眼云。若见诸相非相。即不见如来。师云。世尊说如来禅。法眼说祖师禅。会得甚奇特。不会也相许</p>
<p>举马祖见僧来。便画一圆相云。入也打不入也打。僧便入。祖便打。僧云。和尚打某甲不得。祖靠却拄杖休去。师云。跨门之机。室中之意。具眼者分明辨取</p>
<p>举僧问广德。如何是刢利底人。德云。维摩不离方丈室。文殊未到早先知。又问。如何是刢利底人。德云。垢腻汗衫皂角洗。又问。如何是刢利底人。德云。古墓毒蛇头戴角。师云。一句子把定要关。一句子不存轨则。一句子体用双照。若人会得。许儞刢利。还端的么。枯龟妙在孙宾手。一灼爻分十字文</p>
<p>举雪峰问僧。什么处去。僧云。普请去。峰云去。师云。莫动着。动着三十棒。云门云。随语识人。又是为蛇画足</p>
<p>举渐源因宝盖来相看。源乃卷帘入方丈坐。盖下却帘归客位。源令侍者传语云。远涉不易。犹隔津在。才语了盖便打一掌。者云。有堂头和尚在。莫打某甲。盖云。只为有和尚在。所以打儞。者回举似源。源云。犹隔津在。师云。酌然犹隔津在。然则各各彼彼自是一家。且作么得同生同死共命连枝去。暗里抽横骨。明中坐舌头</p>
<p>举保福问长庆。盘山道。光境俱亡。复是何物。洞山云。光境未亡。复是何物。据二老宿。总未剿绝在。作么生得剿绝去。庆良久。福云。情知儞向鬼窟里作活计。庆云。汝又作么生。福云。两手扶犁水过膝。师云。俱亡未亡。夺人夺境。为什么保福不肯长庆。太平本是将军建。不许将军见太平</p>
<p>举干峰示众云。法身有三种病二种光。须是一一透得。更有照用临时。向上一窍在。云门出云。庵内人为什么不知庵外事。峰呵呵大笑。门云。犹是学人疑处。峰云。子是什么心行。门云。也要和尚相委。峰云。直须恁么稳密始得稳坐地。门云喏喏。师云。坐着病在膏肓。用着光不透脱。直饶儞纵横十字。圆转一机。也未知有向上一窍在。还得稳坐地么。到头霜夜月。任运落前溪</p>
<p>举沩山问仰山。子一夏不见上来。在下面作何所务。仰云。某甲锄得一片畬。下得一罗种。沩云。寂子今夏不虚过。仰云。和尚今夏作什么。沩云。日中一饭。夜后一寝。仰云。和尚今夏亦不虚过。道了乃吐舌。沩云。寂子何得自伤已命。师云。少当努力。老合歇心。这一夏总不虚过。为什么仰山道了吐舌。若点捡得出。祸不入慎家之门</p>
<p>举赵州云。有佛处不得住。无佛处急走过。师云。沈空滞迹。犯手伤风。俱未是衲僧去就。直须莫入人行市。莫坐他床榻。正不立玄。偏不附物。方能把住放行。有自由分</p>
<p>举临际两堂首座齐下喝。僧问际。还有宾主也无。际云。宾主历然。师云。杀人刀活人剑。在临际手里。虽然如是。当时便与一喝。直饶他大逞神通。也只得同声相应</p>
<p>举洞山问隐山。如何是主中主。隐云。长年不出户。洞云。如何是主中宾。隐云。青山覆白云。洞云。宾主相去几何。隐云。长江水上波。洞云。宾主相见有何言说。隐云。清风拂白月。师云。主也云藏顶相。宾也雪压眉棱。相去也门司有限。言说也玉振金声。我此四句。且道。与隐山是同是别。丛林具眼者。试请辨看</p>
<p>举云门云。佛法大杀有只是舌头短。后自云长也。师云。云门大师。虽然自起自倒。要且车不横推。理不曲断</p>
<p>举沩山与仰山摘茶次。沩云。终日只闻子声。不见子形。仰便撼茶树。沩云。子只得其用。仰云未审。和尚如何。沩良久。仰云。和尚只得其体。沩云。放子三十棒。师云。沩山仰山。父父子子。丛林尽道。各得一橛。殊不知天共白云晓。水和明月秋</p>
<p>举棱严会上。世尊告众云。若能推底。是汝心则认贼为子。修山主云。若能推底。不是汝心。则认子为贼。师云。如今推也。是子是贼。买[悍-干+月]相头。食鱼去骨</p>
<p>举长庆云。总似今日。老胡有望。保福云。总似今日。老胡绝望。师云。富嫌千口少。穷恨一身多</p>
<p>举僧问石霜。真身还出世也无。霜云。不出世。僧云。争柰真身何。霜云。琉璃瓶子口。师云。通身及尽。彻底无功。攃手兴来。随处得用。还识石霜老汉么。当堂无影迹。遍界不曾藏</p>
<p>举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举似赵州。州云。不可从鼻孔里入。僧却问州。古涧寒泉时如何。州云苦。僧云。饮者如何。州云死雪峰闻云。赵州古佛。从此不答话。师云。扶竖宗椉。须还大匠。雪峰辨一千五百人善知识身心。赵州用一百二十岁老作家手段。不妨奇怪。如今众中。随言定旨。乱作贬剥。深屈古人。然则相席打令。似有知音。镂骨铭心。罕逢明鉴</p>
<p>举国师三唤侍者。侍者三应。国师云。将谓吾辜负汝。谁知汝辜负吾。师云。仁义道中。师资分上。再呼能再应。论实不论虚。且道。有辜负无辜负。皓玉无瑕。雕文丧德</p>
<p>举僧问韶山。是非不到处。还有句也无。山云有。僧云。是什么句。山云。一片孤云不露丑。师云。通身回互。不触尊严。退位傍提。要当宛转。还见韶山相为处么。尽力推爷向里头</p>
<p>举僧问临际。如何是吹毛剑。际云。祸事祸事。僧便礼拜。际便打。僧问巴陵。如何是吹毛剑。陵云。珊瑚枝枝撑着月。师云。杀人刀一毛不度活人剑一毫不伤。有意气时添意气。不风流处也风流</p>
<p>举洞山垂语云。体得佛向上人。方有说话分。僧问。如何是佛向上人。山云非佛。法眼云。方便呼为佛。师云。二老宿相去多少。直是刀刀相似。柰何鱼鲁参差。到这里。须是转劫外机。放风前箭。横身担荷。攃手承当。具这般眼目始得。还辨得么。易分雪里粉。难辨墨中煤</p>
<p>举修山主垂语云。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即是圣人。师云。收得安南。又忧塞北到这里实成底事。一时扬却。始得稳坐地。还端的么。一等平怀。泯然自尽</p>
<p>举石梯问侍者。什么处去。者云。上堂斋去。梯云。我岂不知汝上堂斋去。者云。除此外别道什么。梯云。我只问汝本分事。者云。若问本分事。某甲实是上堂斋公。梯云。不谬为吾侍者。师云。放过即不可。如今直与扭得鼻孔痛。打得骨头出。始得免见瞎驴趁大队。所以道平地上死人无数。透得荆棘林是好手。且道。适来这僧透得也未。多虚不如少实</p>
<p>举僧问法眼。声色两字。如何透得。眼云。大众若会这僧问处。透声色也不难。师云。从前不了。只因家贼难防。直下分明。且向草庵止宿</p>
<p>举夹山云。目前无法。意在目前。他不是目前法。非耳目之所到。师云。夹山老子。解开布袋头。将差珍异宝。攃向诸人面前了也。正当恁么时。却作么生。路不拾遗。君子称美</p>
<p>举赵州云。把定乾坤眼。绵绵不漏丝毫。我要儞会。儞又作么生会。师云。还端的也未。直饶儞这里会得。七穿八穴。我也知儞出赵州[禾*卷]缋不得</p>
<p>举镜清问灵云。混沌未分时如何。云曰。露柱怀胎。清云。分后如何。云曰。如片云点太清。清云只如太清。还受点也无。云不对。清云。恁么即含生不来也。云亦不对。清云。直得纯清。绝点时如何。云曰。犹是真常流注。清云。如何是真常流注。云曰。似镜常明。清云。向上更有事否。云曰有。清云。如何是向上事。云曰。打破镜来。与子相见。师云。分与未分。玉机夜动。点与不点。金梭暗抛。直是一色纯清。未得十成安稳。且道。打破镜来。向什么处相见。还会么。清秋老兔吞光后。湛水苍龙蜕骨时</p>
<p>举石巩上堂。乃张弓架箭。三平擘开胸当之。巩云。一张弓两只箭。三十年只。射得半个圣人。师云。石巩习气不除。三平相席打令。却云三十年一张弓两只箭。只射得半个圣人。岂不是以己方人。大都不入惊人浪。到了难寻称意鱼</p>
<p>举僧问云门。如何是清净法身。门云。花药栏。僧云。便恁么去时如何。门云。金毛师子。雪窦着语云。大无端。师云。贼来须打。客来须待。云门雪窦。二俱作家。这里莫有便恁么去者么。切忌撞头磕额</p>
<p>举僧问曹山。子归就父。为什么父全不顾。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不开。师云。翡翠帘垂。丝纶未降。紫罗帐合。视听难通。犯动毛头月升夜户。密移一步鹤出银笼。还知么。脱身一色无遗影。不坐同风落大功</p>
<p>举白水垂语云。眼里着砂不得。耳里着水不得。僧便问。如何是眼里着砂不得。水云。应真无比。僧云。如何是耳里着水不得。水云。白净无垢。师云。白水老子。可谓大而无外。小而无内。具足千变万化。只个赤手空身。不受一滴一尘。直是满眼满耳。还见么。立足无闲地。知心有几人</p>
<p>举石头参同契云。回互不回互。僧问云门。如何是回互。门指版头云。不可唤作版头僧云。如何是不回互。门云。这个是版头。师云。石头舌头无骨。云门眼里有筋。千古之下。声光赫扬。如今要把手共行。直须恁么始解不恁么。然后没交涉。还相委悉么。少年曾决龙蛇阵。老倒还同稚子歌</p>
<p>举芭蕉示众云。尔有拄杖子。我与尔拄杖子。尔无拄杖子。我夺却尔拄杖子。师云。尔有则一切有。尔无则一切无。有无自是当人。与夺关芭蕉甚事。正恁么时。作么生是尔拄杖子</p>
<p>举僧问香严。如何是道。严云。枯木里龙吟。僧云。如何是道中人。严云。髑髅里眼睛。僧举门石霜。如何是枯木里龙吟。霜云。犹带喜在。僧云。如何是髑髅里眼睛。霜云。犹带识在。师云。王居门里。臣不出门</p>
<p>举大耳三藏得他心通。朝见肃宗帝。帝命忠国师验之。藏见国师。便礼拜侧立于右。国师云。汝得他心通是否。藏云不敢。国师云。汝道。老僧祇今在什么处。藏云。和尚是一国之师。何得在西川看竞渡舡。国师再问。汝道。老僧即今在什么处。藏云。和尚是一国之师。何得在天津桥上看弄猢狲。国师第三次问。老僧即今在什么处。藏罔知去处。国师叱云。这野狐精。他心通在什么处。师云。三藏不见国师。则且置。尔道。国师自知落处么。若谓自知。则百鸟衔花。诸天供养。未有休日。且道。正当恁么时。落在什么处</p>
<p>举陆亘大夫。问南泉。弟子家中有一片石。有时坐有时卧。欲镌作佛得否。泉云得。陆云。莫不得否。泉云不得。云岩云。坐则佛。不坐则非佛。洞山云。不坐则佛。坐则非佛。师云。转功就位。转位就功。还他洞上父子。且道。南泉意作么生。直是针锥不得</p>
<p>举佛前有一女子入定。佛敕文殊出定。殊乃运神力。托上梵天。出定不得。佛乃云。下方有罔明大士。能出此定。须臾罔明至。敕令出定。罔明弹指三下。女子便出定。师云。若定若动。当人变弄。鸿毛轻而不轻。大山重而非重。还知老瞿昙鼻孔在我手里么</p>
<p>举雪峰与三圣行次。见一队猢狲。峰云。只这猢狲。各各皆一面古镜。圣云。历劫无名。何以彰为古镜。峰云。瑕生也。圣云。一千五百人善知识。话头也不识。峰云。老僧住持事烦。师云。当时若见雪峰道瑕生也。但近前云喏喏。且道。何故如此。争之不足。让之有余</p>
<p>举长庆示众云。净洁打叠了。近前就我索。蓦脊与尔一棒。有这一棒到尔。尔须具大惭愧。若无这一棒到尔。尔向什么处会。师云。死口吃常住饭。展脚卧长连床。求个知惭愧者难得。还知长庆棒落地处么。雷开蛰户电烧尾。引出峥嵘头角来</p>
<p>举盘山垂语云。若言即心即佛。今时未入玄微。若言非心非佛。亦是指踪极则。师云。有钱不解使。解使却无钱。且道。作么生得十成去。娶他年少妇。须是白头儿</p>
<p>举金峰示众云。事存圅盖合。理应箭锋拄。若人道得。金峰分半院与他住。时有僧出礼拜。峰云休休。相见易得好。共住难为人。师云。重赏之下。必有勇夫。这僧拟乎强取。金峰又却不甘。还知蚌鹬相持。尽落渔夫之手。若也辨得圅盖箭锋。金峰一院两手分付</p>
<p>举僧问曹山。佛未出世时如何。山云。曹山不如。僧云。出世后如何。山云。不如曹山。师云。佛与曹山。宾主互换。出世不出世。各具一只眼。未有长行而不住。长住而不行。还会么。幽洞不拘关锁意。纵横那涉两头人</p>
<p>举云门示众云。直得触目无滞。达得名身句身一切法空。山河大地是名身。亦不可得。唤作三昧性海俱备。犹是无风。匝匝之波。直得亡知于觉。觉即佛性矣。唤作无事人。更须知有向上一窍在。师云。宾主不谐。二俱有过。各与二十棒。只如向上一窍。又作么生。犀因玩月纹生角。象被雷惊花入牙</p>
<p>举干峰示众云。举一不得举二。放过一着落在第二。云门出众云。昨日有人从天台来。却往径山去。峰云。来日不得普请。师云。坐断十方。千差路绝。放开一线。万派朝宗。二尊宿。开拓家风。方见衲僧去就。还端的么。太平天子寰中旨。血汗将军塞外心</p>
<p>举岩头辞德山。山云。子什么处去。头云。暂辞和尚下山去。山云。子他后作么生。头云。不忘和尚。山云。子凭何有此语。头云。岂不闻智与师齐。减师半德。智过于师。方堪传授。山云。如是如是。善自护持。师云。德山寻常棒下。不立佛祖。洎乎到这时节。得恁么老婆。虽然是养子之缘。争免得后人捡责。待伊道智过于师方堪传授。拽拄杖蓦脊便打</p>
<p>举南泉垂语云。王老师。牧一头水牯牛。拟向溪东去。不免官家苗税。拟向溪西去。不免官家苗税。争如随分纳些些。总不见得。师云。南泉牧牛。可谓奇特。直得一切处关防不得。为什么如此。是他随分纳些些</p>
<p>举黄檗问百丈。从上相承底事。和尚如何指示于人。丈据坐。檗云。后代儿孙。将何传授。丈云。将谓尔是个人。便归方丈。师云。言满天下无口过。行满天下无怨恶。还他百丈。黄檗不是不知有。且只要此话大行。还会百丈归方丈么。林间风叶落。化外水天秋</p>
<p>举仰山问僧。近离甚处。僧云庐山。仰云。曾到五老峰么。僧云不曾到。仰云。阇梨不曾游山。云门云。此语皆为慈悲之故。有落草之谭。师云。云门虽然识得仰山底里。争柰只知其一不知其二。且道。仰山意作么生。无限风流慵卖弄。免人指点好郎君</p>
<p>举三圣云。我逢人即出。出即不为人。兴化云。我逢人即不出。出则便为人。师云。堕也堕也。今日不是减古人声光。且要长后人节概。若是本色汉。提祖师印。转铁牛机。把拄杖一时穿却。方见衲僧手段</p>
<p>举声明三藏见闽王。王请玄沙验之。沙背后以铜火筯。敲铁火炉。问云。是什么声。藏云。铜铁声。沙云。大王莫受外国人瞒。师云。理契则神。贫子获衣中之宝。情封则物。力士失额上之珠。三藏只解瞻前。玄沙不能顾后。还知么。诬人之罪。以罪加之</p>
<p>举僧问长沙。作么生转得山河大地。归自己去。沙云。作么生转得自己。归山河大地去。师云。虽然主宾互换。要且泥水不分。或然裂转鼻孔。恁么不恁么总不得。又合作么生。如今王令稍严。不许人搀行夺市</p>
<p>举灌溪垂语云。我在临际处得一杓。我在末山处得一杓。又云。十方无壁落。四面亦无门。露裸裸赤洒洒没可把。师云。灌溪恁么说话。且道。是临际处得底。末山处得底。虽然一箭双雕。柰有时走杀有时坐杀。且作么生得恰好去。掜聚放开都在我。拈来抛去更由谁</p>
<p>举僧问睦州。祖意教意是同是别。州云。青山自青山。白云自白云。师云。若向这里识得陆州。释迦出世达磨西来。总是不守本分底汉。还识得么。臂长衫袖短。脚瘦草鞋宽</p>
<p>举南园一日自烧浴。僧问。和尚何不使沙弥童行。园抚掌三下。僧举似曹山。山云。一等是个抚掌拍手。就中南园奇怪。俱胝一指头禅。盖为承当处不谛。僧却问。南园抚掌。岂不是奴儿婢子边事。山云是。僧云。向上更有事也无。山云有。僧云。如何是向上事。山咄云。这奴儿婢子。师云。识尊卑知贵贱。南园是作家。分玉石辨金鋀。曹山不出世。这僧虽解切瑳琢磨。也只向奴儿婢子边着到。还知么。放矌淋漓两不伤。犹是夜明帘外客</p>
<p>举云门示众云。十五日以前即不问。十五日以后道将一句来。自云。日日是好日。师云。属虎人本命。属猴人相冲</p>
<p>举寿圣云。月半前用钓。月半后用锥。僧便问。正当月半时如何。圣云。泥牛踏破澄潭月。师云。两头得用。寿圣作家。直下忘功。是谁体得。放行也互换尊宾。把住也不留朕迹。还有体得底么。玉女夜抛梭。织锦于西舍</p>
<p>举僧问曹山。世间什么物最贵。山云。死猫儿最贵。僧云。为什么死猫儿最贵。山云。无人着价。师云。曹山物货不入行市。子细看来。直是一钱不直。曹山遇贱则贵。我这里遇贵则贱且道还有相违处么</p>
<p>举大慈示众云。山僧不会答话。只是识病时有僧出。慈便归方丈。雪窦云。雪窦识病不答话。或有僧出。劈脊便打。师云。大慈雪窦。二俱作家。要且只顾目前不防脚下。或有个不识好恶。不问东西底汉。出来便掀倒禅床。直饶尔全机大用。也只恐着手脚不辨。正当恁么时。还有识病底眼么</p>
<p>举僧问雪峰。声闻人见性。如夜见月。菩萨人见性。如昼见日。未审。和尚见性如何。峰打三下。后问岩头。头打三掌。雪窦云。应病与药。且打三下。据令而行。合打多少。师云。雪窦一期趁快。往往后人作行令会。却殊不知。雪峰岩头是个无固必汉</p>
<p>举云岩院主游石室回。岩云。汝去入到石室里看。为什么便只回。院主无对。洞山代云。彼中已有人占了也。岩云。汝更去作什么。山云。不可人情断绝去也。师云。低头失却针。开眼拾得线。线无头而莫度。针无穴以难穿。到这里。鸾胶续弦。须是洞山始得</p>
<p>举南泉与赵州玩月次。州云。几时得似这个去。泉云。王老师二十年前。也曾恁么来。师云。二十年前且置。二十年后又作么生。还知王老师行履处么。屋里无灵床。浑家不着孝</p>
<p>举僧问玄沙。如何是无缝塔。沙云。这一缝大小。师云见成公案。尔若道据款结案。我知尔未识玄沙。若有人问长芦。只向道。四棱榻地。且道。识玄沙不识玄沙。具眼者辨看</p>
<p>举古德垂语云。终日拈香择火。不知身是道场。师云。弄精魂汉。有什么限。玄沙云。终日拈香择火。不知真个道场。师云。奇怪八十翁翁出场屋。不是小儿戏。且道。利害在什么处。有智无智。较三十里</p>
<p>举僧问龙牙。如何是祖师西来意。牙云。待石鸟龟解语。即向汝道。僧问香林。如何是祖师西来意。林云。坐久成劳。师云。一句子仰之弥高。一句子钻之弥坚。一句子瞻之在前。一句子忽焉在后。还辨得么赤心片片知人少。觌面堆堆睹者稀</p>
<p>举良禅客问钦山。一旋破三关时如何。山云。放出关中主看。良云。恁么则知过必改。山云。更待何时。良云。好箭放不着所在。便出。山云且来阇梨。良回首。山把住云。一旋破三关即且置。试与钦山发箭看。良拟议。山打七棒云。且听。这汉疑三十年。师云。山堆岳积来瓦解冰消法。则是人知有。与我放出关中主看。且合作么生。有底道。当时便喝。当时便掌。然则一期瞎用则得。要且未是关中主在。还体得么。当堂不正坐。那赴两头机</p>
<p>举赵州与远侍者。斗劣不斗胜。州云。我似一头驴。者云。我似驴胃。州云。我似驴粪。者云。我似粪中虫。州云。尔在里许作什么。者云过夏。州云。把将饼子来。师云。高高标不出。低低望不及。眼自争先得。筹因打劫赢</p>
<p>举玄沙示众云。诸方尽道接物利生。忽遇三种病人来。如何接得。患盲者。拈推竖拂。他又不见。患聋者。语言三昧。他又不闻。患哑者。教伊说又说不得。若接此人不得。佛法无灵验。有僧请益云门。门云。尔礼拜着。僧礼拜。门以拄杖桎。僧退后云。汝不是患盲。复唤近前来。僧近前。门云。汝不是患聋。乃云会么。僧云不会。门云。汝不是患哑。其僧于此有省。师云。云门平展。这僧实酬。且道。悟在什么处。不救之疾。难为针艾</p>
<p>举僧辞大慈。慈问。向什么处去。僧云。江西去。慈云。将老僧去。得么。僧云。非但和尚。更有过于和尚者。亦不能将得去。师云。大慈合伴不着。这僧不如独行。也须是恁么始得。真饶大慈古佛。也不柰这檐版汉何。且道。别有什么长处</p>
<p>举僧问石霜。咫尺之间。为什么不睹师颜。霜云。我道。遍界不曾藏。僧复问雪峰。遍界不曾藏意旨如何。峰云。甚么处不是石霜。师云。石霜雪峰相去多少。直是千里万里。若有人问长芦遍界不曾藏竟旨。向道什么处是石霜</p>
<p>举三平颂云。</p>
<p>秖此见闻非见闻。更无声色可呈君。个中若了全无事。体用何妨分不分。</p>
<p>师云。正相逢没交涉。六户不掩。四衢绝踪。遍界是光明。通身无向背机丝不挂梭头事。文彩纵横意自殊</p>
<p>举僧辞大随。随问。什么处去。僧云。峨眉礼普贤去。随竖起拂子云。文殊普贤只在这里。僧画一圆相抛向背后。随云。侍者将一贴茶与这僧。师云。识法者惧。欺敌者亡。水中择乳。须是鹅王</p>
<p>与玄沙见鼓山来。画一圆相。山云。人人出这个不得。沙云。情知尔驴胎马腹里作活计。山云。和尚又作么生。沙云。人人出这个不得。山云。和尚恁么却得。某甲为什么不得。沙云。我得尔不得。师云。玄沙大似倚势欺人。以强陵弱。盖他拨得转弄得出。两个一般。为什么道。我得尔不得。是真难掩。是伪不冒</p>
<p>举雪窦举。古德云。眼里着砂不得。耳里着水不得。忽有个汉。信得及把得住。不受人瞒。祖佛言教。是什么热碗鸣声。便请高挂钵囊。拗折拄杖。管取一员无事道人。又云。眼里着得须弥山。耳里着得大海水。一般汉。受人商量。佛祖言教。如龙得水。似虎靠山。却须挑起钵囊。横担拄杖。亦是一员无事道。人复云。恁么也不得。不恁么也不得。然后没交涉。三员无事道人中。选一人为师。师云。坐断乾坤。建立世界。和光混俗。各有长处且道。选那一人为师。蓦拈起拄杖云。穿过了也</p>
<p>举洞山问密师伯。作什么。密云把针。山云把针事作么生。密云。针针相似。山云。二十年同行。作这语话。密云。长老又作么生。山云。大地火发。师云。大地火发。间不容发。南海昆仑。天寒不[革*(卄/(ㄇ@人)/戊)]。祖祖相传。一头搕[打-丁+(天/韭)]</p>
<p>举陈操尚书与众官。楼上遥见数僧从远来。官云。数员禅客。陈云不是。官云。焉知不是。陈云。待与验过。僧至楼下。陈云大德。僧举首。陈云。不信道不是。官罔措。师云。陈尚书当面白拈。瞒长芦一点不得</p>
<p>举雪峰在洞山作典座。一日淘米次。山问。淘砂去米。淘米去砂。峰云。砂米一时去。山云。大众吃个什么。峰便覆却盆。山云。子他后别见人去在。师云。雪峰只管步步登高。不觉草鞋跟断。若也正偏宛转敲唱俱行。自是言气相合。父子相投。且道。洞山不肯雪峰意。在什么处。万里无云天有过。碧潭似镜月难来</p>
<p>举僧问芭蕉。有一人不舍生死。不证涅槃。师还提携也无。蕉云。山僧粗识好恶。师云。芭蕉虽然识好恶。且不能牵耕夫之牛。夺饥人之食。如今若有人问长芦。便和声打。为什么如此。我从来不识好恶</p>
<p>举大慈示众云。说得一丈。不如行得一尺。说得一尺。不如行得一寸。洞山云。说取行不得底。行取说不得底。云居云。行时无说路。说时无行路。不行不说时。合行什么路。洛浦云。行说俱不到。则本事在。行说俱到。则本事无。师云。绝是非没踪迹。相逢不识面。识面不相逢。诸尊宿。各有长处。如今舌头上无十字关。脚跟下无五色线。要行便行。要说便说。若有人问长芦。如何是要行便行。云步。如何是要说便说。云啊</p>
<p>举水潦和尚问马大师。如何是佛法大意。马祖与一踏倒。水潦豁然大悟。起来呵呵大笑云。百千法门。无量妙义。只向一毫头上。识得根源去。师云。马大师。不合放过。待伊起来恁么道。但问只这一毫。从什么处得来。待伊拟议。更与一踏</p>
<p>举古德云。长者长法身。短者短法身。师云且道。舜若多神。唤什么作法身。良久云。还会么。不可续凫截鹤。夷岳盈壑去也</p>
<p>举布袋和尚颂云。弥勒真弥勒师云。拶破面门。分身千百亿。师云。筑着鼻孔。时时示时人。师云。高着眼。时人皆不识。师云。当面讳却。师复云。憨皮袋栏街截巷。直是无回避处。还辨得么。脑后见腮莫与往来</p>
<p>举赵州云。至道无难。唯嫌拣择。才有语言。是拣择。是明白。老僧不在明白里。是汝还护惜也无。时有僧问。和尚既不在明白里。护惜个什么。州云。我亦不知。僧云。既不知为什么。道不在明白里。州云。问事即得。礼拜了退师云。这僧也如切如瑳。不能见机而变。赵州也如琢如磨。几乎事不解交。众中只管道。退身有分。殊不知尽力提持。还体悉得么。焦甎打着连底冻</p>
<p>举睦州问武陵长老。了即毛端吞巨海。始知大地一微尘。作么生。陵云。和尚问谁。州云问长老。陵云。何不领话。州云。我不领话。尔不领话。师云。睦州武陵。总道不领话。其间。有贪观白浪失却手桡。乃竖起拂子云。看</p>
<p>举南泉因至庄。偶庄主预备迎奉泉云。老僧居常出入不与他知。何夙排辨至于如此。主云。昨夜土地神报。侍者便问。既是大善知识为甚却被鬼神觑见。泉云。土地前更添一分供养着。师云。长芦则不然。若见这庄主恁么道。便与捉住云。放尔不得。何故如此。不见道来说是非者。便是是非人</p>
<p>举僧问洞山。时时勤拂拭。莫使惹尘埃。为什么不得他衣钵。山云。直饶道本来无一物。也未合得他衣钵。且道。什么人合得。僧下九十六转语。不契。末后云。设使将来他亦不受。山深肯之。雪窦云。他既不受是眼。将来必应是瞎。师云。长芦则不然。直须将来。若不得来。争知不受。直须不受。若不不受。争免将来。将来底必应是眼。不受底真个是瞎。还会么。照尽体无依。通身合大道</p>
<p>拈古一百则竟</p>
<p>　　后序</p>
<p>余顷将漕淮南。梦僧导至一古寺基。有巨栋十数。大书其榜曰隰州。金碧焕然。觉而异之。尝语人莫能占。后数月。主普照者。众讼抵狱。余生于泗。而又从官往来廿余年。悯禅席猥冗。因欲以振起之。其徒走权贵门。皆为之地。余志终不可夺。时雪峰了住长芦。与比丘千五百人俱。今天童觉居上首。与众推出。余乃劝请力行祖道。无有怖畏。远近归依。户外屦满。他日相见。问其乡里。则曰隰州人也。忽省昨梦若合符节。闻者莫不稽首赞叹。咸谓此事不可不书。而执笔辄懒。退居清江之上二年矣。惠慈上人。自天童由雪峰。持二老书来。问讯勤恳。出天童拈提古德机缘。因记梦事之大略。题其后。不独可以砥砺禅流。且为丛林盛事云。绍兴四年十一月廿二日。芗林居士。向子諲书</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 