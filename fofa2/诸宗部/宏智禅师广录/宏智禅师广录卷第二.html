<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第二</p>
<p>　　长芦觉和尚颂古拈古集序</p>
<p>夫至理超名象之阶。真智出思议之外。佛佛祖祖。相印以心。叶叶花花。妙严于本。门庭峻高。而棱棱壁立。各绍其宗。枝派衍远。而浩浩岐流。终归于海。付区分于杖拂。与烹炼于炉锤。道任斯人也。廓吞纳之胸膺。神应求器也。具变通之手段。为万世之龟噬。明觉首唱于其前。追千里之骥游。阿谁步随于其后</p>
<p>长芦和尚。摭古德机缘二百则。颂以宣其义。拈以振其纲。扬淮壖两席之光。继雪窦百年之踵。烂成春意。东风暖而山被锦云。湛作秋容。半夜寒而水怀璧月。纵夺有则。趣舍何心。剪蓁蘙而辟正涂。颂见古人之克力。震雷霆而破蛰户。拈彰底事之全机。绵密契同。方圆淴合。凿枘不爽。斤斧亡痕。屈曲相通。肖贯珠之丝蚁。裴回相附。犹布雨之云龙。赤肉团独露真常。髑髅眼沥干漏识。箭锋函盖。影草探竿。脱功勋而空劫非家。垂方便而通身是手。洗磨鸾鉴。清吹排云梦之氛。胶续凤弦。雅韵奏雪楼之曲。禅人法润集以成编。小子嗣宗序而为引。建炎三年自恣日叙</p>
<p>　　泗州普照觉和尚颂古</p>
<p>　　　　侍者法润信悟编</p>
<p>举世尊一日升座。文殊白槌云。谛观法王法。法王法如是。世尊便下座。颂曰</p>
<p>一段真风见也么。绵绵化母理机梭。织成古锦含春像。无奈东君漏泄何</p>
<p>举梁武帝问达磨大师。如何是圣谛第一义。磨云。廓然无圣。帝云。对朕者唯。磨云不识。帝不契。遂渡江至少林。面壁九年。颂曰</p>
<p>廓然无圣来机径挺。得非犯鼻而挥斤。失不回头而堕甑。寥寥冷坐少林。默默全提正令。秋清月转霜轮。河淡斗垂夜柄。绳绳衣钵付儿孙。从此人天成药病</p>
<p>举东印土国王。请二十七祖般若多罗斋。王问。云何不看经。祖云。贫道入息不居阴界。出息不涉众缘。常转如是经。百千万亿卷。颂曰</p>
<p>云犀玩月璨含辉。木马游春骏不羁。眉底一双寒碧眼。看经那到透牛皮。明白心超旷劫。英雄力破重围。妙圆枢口转灵机。寒山忘却来时路。拾得相将携手归</p>
<p>举世尊与众行次。以手指地云。此处宜建梵刹。帝释将一茎草。插于地上云。建梵刹已竟。世尊微笑。颂曰</p>
<p>百草头上无边春。信手拈来用得亲。丈六金身功德聚。等闲携手入红尘。尘中能作主。化外自来宾。触处生涯随分足。未嫌伎俩不如人</p>
<p>举僧问清源。如何是佛法大意。源云。庐陵米作么价。颂曰</p>
<p>太平治业无像。野老家风至淳。只管村歌社饮。那知舜德尧仁</p>
<p>举僧问马大师。离四句绝百非。请师直指某甲西来意。大师云。我今日劳倦。不能为汝说。问取智藏去。僧问藏。藏云。何不问和尚。僧云。和尚教来问。藏云。我今日头痛。不能为汝说。问取海兄去。僧问海。海云。我到这里却不会。僧举似大师。大师云。藏头白海头黑。颂曰</p>
<p>药之作病鉴乎前圣。病之作医必也其谁。白头黑头兮克家之子。有句无句兮截流之机。堂堂坐断舌头路。应笑毗耶老古锥</p>
<p>举药山久不升座。院主白云。大众久思示诲。请和尚为众说法。山令打钟。众方集。山升座。良久便下座归方丈。主随后问云。和尚适来许为众说法。云何不垂一言。山云。经有经师。论有论师。争怪得老僧。颂曰</p>
<p>痴儿刻意止啼钱。良驷追风顾影鞭。云扫长空巢月鹤。寒清入骨不成眠</p>
<p>举百丈上堂。常有一老人听法。随众散去。一日不去。丈乃问。立者何人。老人云。某甲于过去迦叶佛时。曾住此山。有学人问。大修行底人。还落因果也无。对他道。不落因果。堕野狐身五百生。今请和尚代一转语。丈云。不昧因果。老人于言下大悟。颂曰</p>
<p>一尺水一丈波。五百生前不奈何。不落不昧商量也。依前撞入葛藤窠。阿呵呵会也么。若是尔洒洒落落。不妨我哆哆和和。神歌社舞自成曲。拍手其间唱哩啰</p>
<p>举南泉一日东西两堂争猫儿。南泉见遂提起云。道得即不斩。众无对。泉斩却猫儿为两段。南泉复举前话问赵州。州便脱草鞋。于头上戴出。泉云。子若在恰救得猫儿。颂曰</p>
<p>两堂云水尽分拏。王老师能验正邪。利刀斩断俱亡像。千古令人爱作家。此道未丧。知音可嘉。凿山透海兮唯尊大禹。炼石补天兮独贤女娲。赵州老有生涯。草鞋头戴较些些。异中来也还明鉴。只个真金不混沙</p>
<p>举台山路上有一婆子。凡有僧问台山路向什么处去。婆云蓦直去。僧才行。婆云。好个阿师又恁么去也。僧举似赵州。州云。待与勘过。州亦如前问。至来日上堂云。我为汝勘破婆子了也。颂曰</p>
<p>年老成精不谬传。赵州古佛嗣南泉。枯龟丧命因图象。良马追风累缠牵。勘破了老婆禅。说向人前不直钱</p>
<p>举云门大师云。光不透脱有两般病。一切处不明面前有物。是一透得一切法空。隐隐地似有个物相似。亦是光不透脱。又法身亦有两般病。得到法身。为法执不忘已见犹存。堕在法身边。是一直饶透得放过即不可。子细捡点将来。有什么气息。亦是病。颂曰</p>
<p>森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就市。飘飘一叶浪头行</p>
<p>举地藏问修山主。甚处来。修云。南方来。藏云。南方近日佛法如何。修云。商量浩浩地。藏云。争如我这里种田博饭吃。修云。争奈三界何。藏云。尔唤什么作三界。颂曰</p>
<p>宗说般般尽强为。流传耳口便支离。种田博饭家常事。不是饱参人不知。参饱明知无所求。子房终不贵封侯。忘机归去同鱼鸟。濯足沧浪烟水秋</p>
<p>举临际将示灭。嘱三圣云。吾迁化后。不得灭却吾正法眼藏。圣云。争敢灭却和尚正法眼藏。际云。忽有人问汝。作么生对。圣便喝。际云。谁知吾正法眼藏。向这瞎驴边灭却。颂曰</p>
<p>信衣半夜付卢能。搅搅黄梅七百僧。临际一枝正法眼。瞎驴灭却得人憎。心心相印祖祖传灯。夷平海岳变化鲲鹏。只个名言难比拟。大都手段解翻腾</p>
<p>举廓侍者问德山。从上诸圣。向什么处去也。山云。作么作么。廓云。敕点飞龙马。跛鳖出头来。山便休去。来日山浴出。廓过茶与山。山抚廓背一下。廓云。这老汉方始瞥地。山又休去。颂曰</p>
<p>觌面来时作者知。可中石火电光迟。轮机谋主有深意。欺敌兵家无远思。发必中更谩谁。脑后见腮兮人难触犯。眉底着眼兮渠得便宜</p>
<p>举沩山问仰山。甚处来。仰云。田中来。山云。田中多少人。仰插下锹子。叉手而立。山云。南山大有人刈茆。仰拈锹子便行。颂曰</p>
<p>老觉情多念子孙。而今惭愧起家门。是须记取南山语。镂骨铭肌共报恩</p>
<p>举麻谷持锡到章敬。绕禅床三匝。振锡一下。卓然而立。敬云。是是。谷又到南泉。绕禅床三匝。振锡一下。卓然而立。泉云。不是不是。谷云。章敬道是。和尚为什么道不是。泉云。章敬即是。是汝不是。此是风力所转。终成败坏。颂曰</p>
<p>是与不是好看棬[袖-由+貴]。似抑似扬。难兄难弟。纵也彼既临时。夺也我何特地。金锡一振太孤标。绳床三绕闲游戏。丛林扰扰是非生。想像髑髅前见鬼</p>
<p>举法眼问修山主。毫厘有差。天地悬隔。汝作么生会。修云。毫厘有差。天地悬隔。眼云。恁么又争得。修云。某甲只如此。和尚又如何。眼云。毫厘有差。天地悬隔。修便礼拜。颂曰</p>
<p>秤头蝇坐便欹倾。万世权衡照不平。斤两锱铢见端的。终归输我定盘星</p>
<p>举僧问赵州。狗子还有佛性也无。州云有。僧云。既有。为什么却撞入这个皮袋。州云。为他知而故犯。又有僧问。狗子还有佛性也无。州云无。僧云。一切众生皆有佛性。狗子为什么却无。州云。为伊有业识在。颂曰</p>
<p>狗子佛性有狗子佛性无。直钩元求负命鱼。逐气寻香云水客。嘈嘈杂杂作分疏。平展演大铺舒。莫怪侬家不慎初。指点瑕疵还夺璧。秦王不识蔺相如</p>
<p>举僧问云门。不起一念。还有过也无。门云。须弥山。颂曰</p>
<p>不起一念须弥山。韶阳法施意非悭。肯来两手相分付。拟去千寻不可攀。沧海阔白云闲。莫将毫发着其间。假鸡声韵难谩我。未肯模胡放过关</p>
<p>举地藏问法眼。上座何往。眼云。迤逦行脚。藏云。行脚事作么生。眼云不知。藏云。不知最亲切。眼豁然大悟。颂曰</p>
<p>而今参饱似当时。脱尽廉纤到不知。任短任长休剪缀。随高随下自平持。家门丰俭临时用。田地优游信步移。三十年前行脚事。分明辜负一双眉</p>
<p>举云岩扫地次。道吾云。太区区生。岩云。须知有不区区者。吾云。恁么则有第二月也。岩提起扫帚云。这个是第几月。吾便休去。玄沙云。正是第二月。云门云。奴见婢殷勤。颂曰</p>
<p>借来聊尔了门头。得用随宜即便休。象骨岩前弄蛇手。儿时做处老知羞</p>
<p>举岩头到德山。跨门便问。是凡是圣。山便喝。头礼拜。洞山闻举云。若不是奯公。大难承当。头云。洞山老汉。不识好恶。我当时一手抬一手搦。颂曰</p>
<p>挫来机总权柄。事有必行之威。国有不犯之令。宾尚奉而主骄。君忌谏而臣佞。底意岩头问德山。一抬一搦看心行</p>
<p>举鲁祖凡见僧来便面壁。南泉闻云。我寻常向他道。空劫已前承当。佛未出世时会取。不得一个半个。他恁么驴年去。颂曰</p>
<p>淡中有味。妙超情谓。绵绵若存兮象先。兀兀如愚兮道贵。玉雕文以丧淳。珠在渊而自媚。十分爽气兮清磨暑秋。一片闲云兮远分天水</p>
<p>举雪峰示众云。南山有一条鳖鼻蛇。汝等诸人。切须好看。长庆云。今日堂中。大有人丧身失命。僧举似玄沙。沙云。须是棱兄始得。然虽如是。我即不恁么。僧云。和尚作么生。沙云。用南山作么。云门以拄杖。撺向峰面前作怕势。颂曰</p>
<p>玄沙太刚长庆少勇。南山鳖鼻死无用。风云际会头角生。果见韶阳下手弄下手弄。激电光中看变动。在我也能遣能呼。于彼也有擒有纵。底事如今付阿谁。冷口伤人不知痛</p>
<p>举盐官一日唤侍者。与我过犀牛扇子来。者云。扇子破也。官云。扇子既破。还我犀牛儿来。者无对。资福画一圆相。于中书一牛字。颂曰</p>
<p>扇子破索犀牛。棬挛中字有来由。谁知桂毂千年魄。妙作通明一点秋</p>
<p>举仰山指雪师子云。还有过得此色者么。云门云。当时便与推倒。雪窦云。只解推倒不解扶起。颂曰</p>
<p>一倒一起。雪庭师子。慎于犯而怀仁。勇于为而见义。清光照眼似迷家。明白转身还堕位。衲僧家了无寄。同死同生何此何彼。暖信破梅兮春到寒枝。凉飙脱叶兮秋澄潦水</p>
<p>举法眼以手指帘。时有二僧。同去卷帘。眼云。一得一失。颂曰</p>
<p>松直棘曲。鹤长凫短。义皇世人。俱忘治乱。其安也潜鳞在渊。其逸也翔鸟脱绊。无何祖祢西来。里许得失相半。蓬随风而转空。舡截流而到岸。个中灵利衲僧。看取清凉手段</p>
<p>举僧问护国。鹤立枯松时如何。国云。地下底一场懡[怡-台+羅]。僧云。滴水滴冻时如何。国云。日出后一场懡[怡-台+羅]。僧云。会昌沙汰时。护法善神。向什么处去也。国云。三门头两个一场懡[怡-台+羅]。颂曰</p>
<p>壮志棱棱鬓未秋。男儿不愤不封侯。翻思清白传家客。洗耳溪头不饮牛</p>
<p>举风穴在郢州衙内。上堂云。祖师心印。状似铁牛之机。去即印住。住即印破。只如不去不住。印即是不印即是。时有卢陂长老。出问云。某甲有铁牛之机。请师不搭印。穴云。惯钓鲸鲵澄巨浸。却嗟蛙步[馬*展]泥沙。陂伫思。穴喝云。长老何不进语。陂拟议。穴便打一拂子云。还记得话头么。试举看。陂拟开口。穴又打一拂子。牧主云。佛法与王法一般。穴云。见个什么。牧云。当断不断。返招其乱。穴便下座。颂曰</p>
<p>铁牛之机。印住印破。透出毗卢顶[寧*頁]行。却来化佛舌头坐。风穴当衡卢陂负堕。棒头喝下。电光石火。历历分明珠在盘。眨起眉毛还蹉过</p>
<p>举僧问大随。劫火洞然。大千俱坏。未审。这个坏不坏。随云坏。僧云。恁么则随他去也。随云。随他去。僧问龙济。劫火洞然。大千俱坏。未审。这个坏不坏。济云不坏。僧云。为什么却不坏。济云。为同大千。颂曰</p>
<p>坏不坏随他去也大千界。句里了无钩锁机。脚头多被葛藤碍。会不会。分明底事丁宁杀。知心拈出勿商量。还我当行相买卖</p>
<p>举云门垂语云。古佛与露柱相交。是第几机众无语。自代云。南山起云北山下雨。颂曰</p>
<p>一道神光。初不覆藏。超见缘也。是而无是。出情量也。当而无当。岩花之粉兮蜂房成蜜。野草之滋兮麝脐作香。随类三尺一丈六。明明触处露堂堂</p>
<p>举仰山问僧。甚处人。僧云。幽州人。山云。汝还思彼中么。僧云常思。山云。能思是心。所思是境。彼中山河大地楼台殿阁人畜等物。反思思底心。还有许多般么。僧云。某甲到这里。总不见有。山云。信位即是。人位未是。僧云。和尚莫别有指示否。山云别有。别无即不中。据汝见处。只得一玄。得坐披衣。向后自看。颂曰</p>
<p>无外而容。无碍而冲。门墙岸岸关锁重重。酒常酣而卧客。饭虽饱而颓农。突出虚空兮风抟妙翅。踏翻沧海兮雷送游龙</p>
<p>举三圣问雪峰。透网金鳞。未审。以何为食。峰云。待汝出网来向汝道。圣云。一千五百人善知识。话头也不识。峰云。老僧住持事烦。颂曰</p>
<p>浪汲初升云雷相送。腾跃棱棱看大用。烧尾分明度禹门。华鳞未肯淹虀瓮。老成人不惊众。惯临大敌初无恐。泛泛端如五两轻。堆堆何翅千钧重。高名四海复谁同。介立八风吹不动</p>
<p>举风穴垂语云。若立一尘家国兴盛。不立一尘家国丧亡。雪窦拈拄杖云。还有同生同死底衲僧么。颂曰</p>
<p>皤然渭水起垂纶。何似首阳清饿人。只在一尘分变态。高名勋业两难泯</p>
<p>举洛浦参夹山。不礼拜当面而立。山云。鸡栖凤巢。非其同类出去。浦云。自远趋风。乞师一接。山云。目前无阇梨。此间无老僧。浦便喝。山云住住。且莫草草匆匆。云月是同。溪山各异。截断天下人舌头即不无。争教无舌人解语。浦无语。山便打。浦从此伏膺。颂曰</p>
<p>摇头摆尾赤梢鳞。彻底无依解转身。截断舌头饶有术。拽回鼻孔妙通神。夜明帘外兮风月如昼。枯木岩前兮花卉长春。无舌人无舌人。正令全提一句亲。独步环中明了了。任从天下乐欣欣</p>
<p>举马大师不安。院主问。和尚近日尊位如何。大师云。日面佛月面佛。颂曰</p>
<p>日面月面星流电卷。镜对像而无私。珠在盘而自转。君不见。钳锤前百炼之金。刀尺下一机之绢</p>
<p>举沩山问仰山。忽有人问一切众生。但有业识茫茫无本可据。子作么生验。仰云。若有僧来即召云某甲。僧回首乃云是什么。待伊拟议。向道非唯业识茫茫。亦乃无本可据。山云。善哉善哉。颂曰</p>
<p>一唤回头识我不。依悕萝月又成钩。千金之子才流落。漠漠涂穷有许愁</p>
<p>举临际示众云。有一无位真人。常在汝等面门出入。初心未证据者看看。时有僧问。如何是无位真人。际下禅床擒住。者僧拟议。际托开云。无位真人。是什么干屎橛。颂曰</p>
<p>迷悟相返。妙传而简。春拆百花兮一吹。力回九牛兮一挽。无奈泥沙拨不开。分明塞断甘泉眼。忽然突出肆横流。</p>
<p>师复云险</p>
<p>举僧问赵州。学人乍入丛林。乞师指示。州云。吃粥了未。僧云。吃粥了。州云。洗钵去。颂曰</p>
<p>粥罢令教洗钵盂。豁然心地自相符。而今参饱丛林客。且道其间有悟无</p>
<p>举云门问干峰。请师答话。峰云。到老僧也未。门云。恁么则某甲在迟也。峰云。恁么那恁么那。门云。将谓猴白更有猴黑。颂曰</p>
<p>弦筈相衔纲珠相对。发百中而箭箭不虚。摄众景而光光无碍。得言句之总持。住游戏之三昧。妙其间也宛转偏圆。必如是也纵横自在</p>
<p>举洛浦临终示众云。今有一事。问儞诸人。这个若是。即头上安头。若道不是。即斩头觅活。时首座云。青山常举足。日下不挑灯。浦云。是什么时节。作这个说话。有彦从上座。出云。去此二途。请师不问。浦云。未在更道。从云。某甲道不尽。浦云。我不管儞道尽道不尽。从云。某甲无侍者祗对和尚。浦便休。至晚唤从上座问。儞今日祗对。甚有来由。合体得先师道。目前无法。意在目前。他不是目前法。非耳目所到。且道。那句是宾。那句是主。若拣得出。分付钵袋子。从云不会。浦云汝合会。从云实不会。浦喝出云。苦哉苦哉。僧问。和尚尊意如何。浦云。慈舟不棹清波上。剑峡徒劳放木鹅。颂曰</p>
<p>饵云钩月钓清津。年老心孤未得鳞。一曲离骚归去后。汨[泳-永+羅]江上独醒人</p>
<p>举僧问南阳忠国师。如何是本身卢舍那。国师云。与我过净饼来。僧将净瓶到。国师云。却安旧处着。僧复问。如何是本身卢舍那。国师云。古佛过去久矣。颂曰</p>
<p>鸟之行空鱼之在水。江湖相忘云天得志。拟心一丝对面千里。知恩报恩人间几几</p>
<p>举罗山问岩头。起灭不停时如何。头咄云。是谁起灭。颂曰</p>
<p>斫断老葛藤。打破狐窠窟。豹披雾而变文。龙椉雷而换骨。咄起灭纷纷是何物</p>
<p>举僧问兴阳剖和尚。娑竭出海乾坤静。觌面相呈事若何。阳云。妙翅鸟王当宇宙。个中谁是出头人。僧云。忽遇出头时。又作么生。阳云。似鹘提鸠。君不觉御楼前验始知真。僧云。恁么则叉手当胸退身三步。阳云。须弥座下乌龟子。莫待重教点额痕。颂曰</p>
<p>丝纶降号令分。寰中天子塞外将军。不待雷惊出蛰。那知风遏行云。机底联绵兮自有金针玉线。印前恢廓兮元无鸟篆虫文</p>
<p>举圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辨真实。颂曰</p>
<p>巍巍堂堂。磊磊落落。闹处刺头稳处下脚。脚下线断我自由。鼻端泥尽君休斲。莫动着。千年故纸中合药</p>
<p>举德山圆明大师示众云。及尽去也。直得三世诸佛。口挂壁上。犹有一人呵呵大笑。若识此人。参学事毕。颂曰</p>
<p>收把断襟喉。风磨云拭。水冷天秋。锦鳞莫谓无滋味。钓尽沧浪月一钩</p>
<p>举僧问赵州。如何是祖师西来意。州云。庭前柏树子。颂曰</p>
<p>岸眉横雪。河目含秋。海口鼓浪。航舌驾流。拨乱之手。太平之筹。老赵州老赵州。搅搅丛林卒未休。徒费工夫也造车合辙。本无伎俩也塞壑填沟</p>
<p>举维摩诘问文殊师利。何等是菩萨入不二法门。文殊师利曰。如我意者。于一切法。无言无说。无示无识。离诸问答。是为入不二法门。于是文殊师利问维摩诘言。我等各自说已。仁者当说。何等是菩萨入不二法门。维摩默然。颂曰</p>
<p>曼殊问疾老毗耶。不二门开看作家。玟表粹中谁赏鉴。忘前失后莫咨嗟。区区抱璞兮。楚庭[利-禾+(實-毌+(眉-目))]士。璨璨报珠兮。隋城断蛇。休点破绝疵瑕。俗气浑无却较些</p>
<p>举洞山供养云岩真次。遂举前邈真话。有僧问。云岩道只这是意旨如何。山云。我当时洎错会先师意。僧云未审。云岩还知有也无。山云。若不知有。争解恁么道。若知有争肯恁么道。颂曰</p>
<p>争解恁么道。五更鸡唱家林晓。争肯恁么道。千年鹤与云松老。宝鉴澄明验正偏。玉机转侧看兼到。门风大振兮规步绵绵。父子变通兮声光浩浩</p>
<p>举雪峰住庵时。有两僧来礼拜。峰见来以手托庵门。放身出云。是什么。僧亦云。是什么。峰低头归庵。僧后到岩头。头问。甚么处来。僧云。岭南来。头云。曾到雪峰么。僧云曾到。头云。有何言句。僧举前话。头云。他道什么僧云。他无语低头归庵。头云。噫我当初。不向他道末后句。若向伊道。天下人不奈雪老何。僧至夏末。再举前话请益。头云。何不早问。僧云。未敢容易。头云。雪峰虽与我同条生。不与我同条死。要识末后句。只这是。颂曰</p>
<p>切瑳琢磨。变态肴讹。葛陂化龙之杖。陶家居蛰之梭。同条生兮有数。同条死兮无多。末后句只这是。风舟载月浮秋水</p>
<p>举法眼问觉上座。舡来陆来。觉云。船来。眼云。船在什么处。觉云。船在河里。觉退后。眼却问傍僧云。儞道。适来这僧。具眼不具眼。颂曰</p>
<p>水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心</p>
<p>举曹山问德上座。佛真法身。犹若虚空。应物现形。如水中月。作么生说个应底道理。德云。如驴觑井。山云。道即太杀道。只道得八成。德云。和尚又如何。山云。如井觑驴。颂曰</p>
<p>驴觑井井觑驴。智容无外净涵有余。肘后谁分印。家中不蓄书。机丝不挂梭头事。文彩纵横意自殊</p>
<p>举黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。时有僧出云。只如诸方匡徒领众。又作么生。檗云。不道无禅。只是无师。颂曰</p>
<p>岐分丝染太唠唠。果缀花联败祖曹。妙握司南造化柄。水云器具在甄陶。屏割繁碎。剪除氄毛。星衡藻鉴。玉尺金刀。黄檗老察秋毫。坐断春风不放高</p>
<p>举云岩问道吾。大悲菩萨。用许多手眼作么。吾云。如人夜中背手模枕子。岩云我会也。吾云。汝作么生会。岩云。遍身是手眼。吾云。道即大杀道。只道得八成。岩云。师兄作么生。吾云。通身是手眼。颂曰</p>
<p>一窍虚通。八面玲珑。无象无私。春入律不留不碍月行空。清净宝目功德臂。遍身何似通身是。现前手眼显全机。大用纵横何讳忌</p>
<p>举雪峰在德山作饭头。一日饭迟。德山托钵至法堂。峰云。这老汉。钟未鸣鼓未响。托钵向什么处去。山便归方丈。峰举似岩头。头云。大小德山。不会末后句。山闻令侍者唤岩头。问汝不肯老僧那。岩遂密启其意。山乃休去。至明日升堂。果与寻常不同。岩抚掌笑云。且喜老汉会末后句。他后天下人。不奈伊何。颂曰</p>
<p>末后句会也无。德山父子太含胡。座中亦有江南客。莫向人前唱鹧鸪</p>
<p>举密师伯与洞山行次。见白兔子面前走过。密云。俊哉。山云作么生。密云。如白衣拜相。山云。老老大大。作这个语话。密云。儞又作么生。山云。积代簪缨。暂时落薄。颂曰</p>
<p>抗力霜雪。平步云霄。下惠黜国。相如过桥。萧曹谋略能成汉。巢许身心欲避尧。宠辱若惊深自信。真情参迹混渔樵</p>
<p>举严阳尊者问赵州。一物不将来时如何。州云。放下着。严云。一物不将来。放下什么。州云。恁么则担取去。颂曰</p>
<p>不防行细输先手。自觉心粗愧撞头。局破腰间斧柯烂。洗清凡骨共仙游</p>
<p>举金刚经云。若为人轻贱。是人先世罪业。应堕恶道。以今世人轻贱故。先世罪业则为销灭。颂曰</p>
<p>缀缀功过。胶胶因果。镜外狂奔演若多。杖头击着破窖堕。窖堕破来相贺。却道从前辜负我</p>
<p>举僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。却失也。僧云未审。向什么处去也。林云。草深无觅处。僧云。和尚也须堤防始得。林抚掌云。一等是个毒气。颂曰</p>
<p>三老暗转柁。孤舟夜回头。芦花两岸雪。烟水一江秋。风力扶帆行不棹。笛声唤月下沧洲</p>
<p>举刘铁磨到沩山。山云。老牸牛汝来也。磨云。来日台山大会斋。和尚还去么。山放身卧。磨便出去。颂曰</p>
<p>百战成功老太平。优柔谁肯苦争衡。玉鞭金马闲终日。明月清风富一生</p>
<p>举僧问干峰。十方薄伽梵。一路涅槃门。未审。路头在什么处。峰以拄杖一画云。在这里。僧举问云门。门云。扇子踣跳上三十三天。筑着帝释鼻孔。东海鲤鱼打一棒。雨似盆倾。会么会么。颂曰</p>
<p>入手还将死马医。反魂香欲起君危。一期拶出通身汗。方信侬家不惜眉</p>
<p>举米胡令僧问仰山。今时人还假悟否。山云。悟即不无。争奈落第二头何。僧回举似米胡。胡深肯之。颂曰</p>
<p>第二头分悟破迷。快须攃手舍筌罤。功兮未尽成胼拇。智也难知觉噬脐。兔老冰盘秋露泣。鸟寒玉树晓风凄。持来大仰辨真假。痕玷浑无贵白圭</p>
<p>举赵州问投子。大死底人却活时如何。投云。不许夜行。投明须到。颂曰</p>
<p>芥城劫石妙穷初。活眼环中照廓虚。不许夜行投晓到。家音未肯付鸿鱼</p>
<p>举子昭首座问法眼。和尚开堂。承嗣何人。眼云地藏。昭云。太辜负长庆先师。眼云。某甲不会长庆一转语。昭云何不问。眼云。万像之中独露身。意作么生。昭乃竖起拂子。眼云。此是长庆处学得底。首座分上作么生。昭无语。眼云。只如万像之中独露身。是拨万像不拨万像。昭云不拨。眼云两个。参随左右皆云。拨万像。眼云。万像之中独露身[口*爾]。颂曰</p>
<p>离念见佛。破尘出经。现成家法。谁立门庭。月逐舟行江练净。春随草上烧痕青。拨不拨听丁宁。三径就荒归便得。旧时松菊尚芳馨</p>
<p>举僧问首山。如何是佛。山云。新妇骑驴阿家牵。颂曰</p>
<p>新妇骑驴阿家牵。体段风流得自然。堪笑效颦邻舍女。向人添丑不成妍</p>
<p>举僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。直得头尾相称时如何。峰云。儿孙得力室内不知。颂曰</p>
<p>规圆矩方。用行舍藏。钝置栖芦之鸟。进退触藩之羊。吃人家饭。卧自家床。云腾致雨。露结为霜。玉线相投透针鼻。锦丝不断吐梭肠。石女机停兮夜色向午。木人路转兮月影移央</p>
<p>举华严经云。我今普见一切众生。具有如来智慧德相。但以妄想执着而不证得。颂曰</p>
<p>天盖地载。成团成块。周法界而无边。折邻虚而无内。及尽玄微。谁分向背。佛祖来偿口业债。问取南泉王老师。人人只吃一茎菜</p>
<p>举僧问夹山。拨尘见佛时如何。山云。直须挥剑。若不挥剑。渔父栖巢。后僧举问石霜。拨尘见佛时如何。霜云。渠无国土。何处逢渠。僧回举似夹山。山上堂云。门庭施设。不如老僧。入理深谈。犹较石霜百步。颂曰</p>
<p>拂牛剑气洗兵。威定乱归功更是谁。一旦氛埃清四海。垂衣皇化自无为</p>
<p>举南泉示众云。三世诸佛不知有。狸奴白牯却知有。颂曰</p>
<p>跛跛挈挈。[監*毛][監*毛]毶毶。百不可取。一无所堪。默默自知田地稳。腾腾谁谓肚皮憨。普周法界浑成饭。鼻孔累垂信饱参</p>
<p>举进山主问修山主云。明知生不生性。为什么为生之所留。修云。笋毕竟成竹。如今作篾使还得么。进云。汝向后自悟在。修云。某甲只如此。上座意旨如何。进云。遮个是监院房。那个是典座房。修便礼拜。颂曰</p>
<p>豁落亡依高闲不羁。家邦平贴到人稀。些些力量分阶级。荡荡身心绝是非。是非绝。介立大方无轨辙</p>
<p>举翠岩夏末示众云。一夏已来。为兄弟说话。看翠岩眉毛在么。保福云。作贼人心虚。长庆云。生也云门云关。颂曰</p>
<p>作贼心过人胆。历历纵横对机感。保福云门也垂鼻欺唇。翠岩长庆也修眉映眼。杜禅和有何限。刚道意句一齐刬。埋没自己也饮气吞声。带累先宗也面墙檐版</p>
<p>举仰山问中邑。如何是佛性义。邑云。我与尔说个譬喻。如室有六窗中安一猕猴。外有人唤云狌狌。猕猴即应。如是六窗俱唤俱应。仰云。只如猕猴睡时。又作么生。邑乃下禅床把住云。狌狌我与尔相见。颂曰</p>
<p>冻眠雪屋岁摧颓。窈窕萝门夜不开。寒槁园林看变态。春风吹起律筒灰</p>
<p>举僧问曹山。灵衣不挂时如何。山云。曹山今日孝满。僧云。孝满后如何。山云。曹山好颠酒。颂曰</p>
<p>清白门庭四绝邻。长年关扫不容尘。光明转处倾残月。爻象分时却建寅。新满孝便逢春。醉步狂歌任堕巾。散发夷犹谁管系。太平无事酒颠人</p>
<p>举僧问法眼。承教有言。从无住本立一切法。如何是无住本。眼云。形兴未质名起未名。颂曰</p>
<p>没踪迹断消息。白云无根。清风何色。散干盖而非心。持坤舆而有力。洞千古之渊源。造万像之模则。刹尘道会也处处普贤。楼阁门开也头头弥勒</p>
<p>举瑞岩问岩头。如何是本常理。头云动也。岩云。动时如何。头云。不见本常理。岩伫思。头云。肯即未脱根尘。不肯即永沉生死。颂曰</p>
<p>圆珠不穴大璞不琢。道人所贵无棱角。拈却肯路根尘空。脱体无依活卓卓</p>
<p>举首山示众云。第一句荐得。与祖佛为师。第二句荐得。与人天为师。第三句荐得。自救不了。僧云。和尚是第几句荐得。山云。月落三更穿市过。颂曰</p>
<p>佛祖髑髅穿一串。宫漏沉沉密传箭。人天机要发千钧。云阵煇煇急飞电。个中人看转变。遇贱则贵。贵则贱。得珠罔象兮至道绵绵。游刃亡牛兮赤心片片</p>
<p>举僧问仰山。和尚还识字否。山云随分。僧乃右旋一匝云。是什么字。山于地上书个十字。僧左旋一匝云。是甚么字。山改十字作卍字。僧画一圆相。以两手托。如修罗掌日月势云。是什么字。山乃画一圆相。围却卍字。僧乃作楼至势。山云。如是如是。汝善护持。颂曰</p>
<p>道环之虚靡盈。空印之字未形。妙运天轮地轴。密罗武纬文经。放开掜聚。独立周行。机发玄枢兮。青天激电。眼含紫光兮。白日见星</p>
<p>举僧问云门。如何是超佛越祖之谈。门云胡饼。颂曰</p>
<p>胡饼云超佛祖谈。句中无味若为参。衲僧一日如知饱。方见云门面不惭</p>
<p>举长沙令僧问会和尚。未见南泉时如何。会良久。僧云。见后如何。会云。不可别有也。僧回举似长沙。沙云。百尺竿头坐底人。虽然得入未为真。百尺竿头须进步。十方世界是全身。僧云。百尺竿头如何进步。沙云。朗州山澧州水。僧云不会。沙云。四海五湖王化里。颂曰</p>
<p>玉人梦破一声鸡。转盻生涯色色齐。有信风雷催出蛰。无言桃李自成蹊。及时节力耕犁。谁怕春畴没胫泥</p>
<p>举龙牙问翠微。如何是祖师西来意。微云。与我过禅版来。牙取禅版与翠微。微接得便打。牙云。打即任打。要且无祖师意。又问临际。如何是祖师西来意。际云。与我过蒲团来。牙取蒲团与临际。际接得便打。牙云。打即任打。要且无祖师意。牙后住院。有僧问。和尚当年问翠微临际祖师意。二尊宿明也未。牙云。明即明矣。要且无祖师意。颂曰</p>
<p>蒲团禅版对龙牙。何事当机不作家。未意成褫明目下。恐将流落在天涯。虚空那挂剑。星汉却浮槎。不萠草解藏香象。无底篮能着活蛇。今日江湖何障碍。通方津渡有舡车</p>
<p>举玄沙到蒲田县。百戏迎之。次日问小塘长老。昨日许多喧闹。向什么处去。小塘提起袈裟角。沙云。料掉没交涉。颂曰</p>
<p>夜壑藏舟。澄源着棹。龙鱼未知水为命。折筯不妨聊一搅。玄沙师。小塘老。函盖箭锋。探竿影草。潜缩也老龟巢莲。游戏也华鳞弄藻</p>
<p>举云门云。闻声悟道。见色明心。观世音菩萨。将钱买胡饼。放下手却是馒头。颂曰</p>
<p>出门跃马扫搀抢。万国烟尘自肃清。十二处亡闲影响。三千界放净光明</p>
<p>举沩山问道吾。甚么处来。吾云。看病来。山云。有几人病。吾云。有病者不病者。山云。不病者莫是智头陀么。吾云。病与不病。总不干他事。速道速道。山云。道得也与他没交涉。颂曰</p>
<p>妙药何曾过口。神医莫能投手。若存也渠本非无。至虚也渠本非有。不灭而生。不亡而寿。全超威音之前。独步劫空之后。成平也天盖地擎。运转也乌飞兔走</p>
<p>举俱胝和尚。凡有所问。只竖一指。颂曰</p>
<p>俱胝老子指头禅。三十年来用不残。信有道人方外术。了无俗物眼前看。所得甚简施设弥宽。大千刹海饮毛端。鳞龙无限落谁手。珍重任公把钓竿。师复竖起一指云看</p>
<p>举肃宗帝问忠国师。百年后所须何物。国师云。与老僧作个无缝塔。帝曰。请师塔样。国师良久云。会么。帝曰不会。国师云。吾有付法弟子耽源。却谙此事。后帝诏耽源。问此意如何。源云。相之南谭之北。中有黄金充一国。无影树下合同舡。琉璃殿上无知识。颂曰</p>
<p>孤回回圆陀陀。眼力尽处高峨峨。月落潭空夜色重。云收山瘦秋容多。八封位正五行气和。身先在里见来么。南阳父子兮却似知有。西竺佛祖兮无如柰何</p>
<p>举临际问黄檗。如何是佛法的的大意。檗便打。如是三度。乃辞檗见大愚。愚问。什么处来。际云。黄檗来。愚云。黄檗有何言句。际云。某甲三问佛法的的大意。三度吃棒。不知有过无过。愚云。黄檗恁么老婆。为尔得彻困。更来问有过无过。际于言下大悟。颂曰</p>
<p>九包之雏。千里之驹。真风度籥。灵机发枢。劈面来时。飞电急。迷云破处太阳孤。捋虎须见也无。个是雄雄大丈夫</p>
<p>举疏山到沩山。便问。承师有言。有句无句。如藤倚树。忽然树倒藤枯。句归何处。沩山呵呵大笑。疏云。某甲四千里。卖布单来。和尚何得相弄。沩唤侍者。取钱还者上座。遂嘱云。向后有独眼龙。为子点破去在。后到明昭举前话。昭云。沩山可谓。头正尾正。只是不遇知音。疏复问。树倒藤枯。句归何处。昭云。更使沩山笑转新。疏于言下有省。乃云。沩山元来笑里有刀。颂曰</p>
<p>藤枯树倒问沩山。大笑呵呵岂等闲。笑里有刀窥得破。言思无路绝机关</p>
<p>举楞严经云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。颂曰</p>
<p>沧海沥干。太虚充满。衲僧鼻孔长。古佛舌头短。珠丝度九曲。玉机才一转。直下相逢谁识渠。始信斯人不合伴</p>
<p>举洞山示众云。秋初夏末。兄弟或东或西。直须向万里无寸草处去。又云。只如万里无寸草处。作么生去。石霜云。出门便是草。大阳云。直道不出门亦是草漫漫地。颂曰</p>
<p>草漫漫。门里门外君自看。荆棘林中下脚易。夜明帘外转身难。看看几何般。且随老木同寒瘠。将逐春风入烧瘢</p>
<p>举仰山梦往弥勒所居第二座。尊者白云。今日当第二座说法。山乃起。白椎云。摩诃衍法。离四句绝百非。谨白。颂曰</p>
<p>梦中拥衲参耆旧。列圣森森坐其右。当仁不让犍稚鸣。说法无畏师子吼。心安如海。胆量如斗。鲛目泪流。蚌肠珠剖。谵语谁知泄我机。厖眉应笑扬家魂。离四句绝百非。马师父子病休毉</p>
<p>举南泉因陆亘大夫云。肇法师也甚奇怪。解道天地同根。万物一体。泉指庭前牡丹云。大夫。时人见此一株花。如梦相似。颂曰</p>
<p>照彻离微造化根。纷纭出没见其门。游神劫外问何有。着眼身前知妙存。虎啸萧萧岩吹作。龙吟冉冉洞云昏。南泉点破时人梦。要识堂堂补处尊</p>
<p>举云门大师云。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。颂曰</p>
<p>收尽余怀厌事华。归来何所是生涯。烂柯樵子疑无路。挂树壸公妙有家。夜水金波浮桂影。秋风雪阵拥芦花。寒鱼着底不吞[飢-几+甘]。兴尽清歌却转槎</p>
<p>举鲁祖问南泉。摩尼珠人不识。如来藏里亲收得。如何是藏。泉云。王老师与尔往来者是。祖云。不往来者。泉云。亦是藏。祖云。如何是珠泉召云师祖。祖应诺。泉云去。汝不会我语。颂曰</p>
<p>别是非明得丧。应之心指诸掌。往来不往来。只者俱是藏。轮王赏之有功。黄帝得之罔象。转枢机能伎俩。明眼衲僧无卤莽</p>
<p>举洞山不安。僧问。和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他时如何。山云。则不见有病。颂曰</p>
<p>卸却臭皮袋。拈转赤肉团。当头鼻孔正。直下髑髅干。老毉不见从来癖。少子相看向近难。野水瘦时秋潦退。白云断处旧山寒。须剿绝莫颟顸。转尽无功伊就位。孤标不与汝同盘</p>
<p>举临际问院主。甚处来。主云。州中粜黄米来。际云。粜得尽么。主云。粜得尽。际以拄杖一画云。还粜得这个么。主便喝。际便打。次典座至。际举前话。座云。院主不会和尚意。际云。尔又作么生。座便礼拜。际亦打。颂曰</p>
<p>临际全机格调高。棒头有眼辨秋毫。扫除狐兔家风峻。变化鱼龙雷火烧。活人剑杀人刀。倚天照雪利吹毛。一等令行滋味别。十分痛处是谁遭</p>
<p>举九峰在石霜作侍者。霜迁化。后众欲请堂中首座接续住持。峰不肯。乃云。待某甲问过。若会先师意。如先师侍奉。遂问。先师道。休去歇去。一念万年去。寒灰枯木去。一条白练去。且道。明什么边事。座云。明一色边事。峰云。恁么则未会先师意在。座云。尔不肯我那装香来。座乃焚香云。我若不会先师意。香烟起处脱去不得。言讫便坐脱。峰乃抚其背云。坐脱立亡则不无。先师意未梦见在。颂曰</p>
<p>石霜一宗亲传九峰。香烟脱去正脉难通。月巢鹤作千年梦。雪屋人迷一色功。坐断十方犹点额。密移一步看飞龙</p>
<p>举同光帝谓兴化云。寡人收得中原一宝。只是无人酬价。化云。借陛下宝看。帝以两手引襆头脚。化云。君王之宝。谁敢酬价。颂曰</p>
<p>君王底意语知音。天下倾诚葵藿心。掇出中原无价宝。不同赵璧与燕金</p>
<p>中原之宝呈兴化。一段光明难定价。帝业堪为万世师。金轮景耀四天下</p>
<p>举僧问洞山。三身中那身不堕诸数。山云。吾常于此切。颂曰</p>
<p>不入世未循缘。劫壶空处有家传。白苹风细秋江暮。古岸舡归一带烟</p>
<p>举僧问云门。如何是尘尘三昧。门云。钵里饭桶里水。颂曰</p>
<p>钵里饭桶里水。开口见胆求知己。拟思便落二三机。对面忽成千万里　韶阳师较些子。断金之义兮谁与相同。匪石之心兮独能如此</p>
<p>举僧问琅琊觉和尚。清净本然。云何忽生山河大地。觉云。清净本然云何忽生山河大地。颂曰</p>
<p>见有不有。翻手覆手。琅琊山里人。不落瞿昙后</p>
<p>泗州普照觉和尚颂古一百则竟</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 