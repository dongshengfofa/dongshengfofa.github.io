<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宏智禅师广录卷第六</p>
<p>　　明州天童觉和尚法语</p>
<p>　　　　比丘普崇集序</p>
<p>廓冲明之鉴。而洞照不遗。发玄枢之机。而信彩必中。具正眼浚洪辩者。有是哉。师居太白峰下。龙象蹴踏。锤凿敲击。辞意漫演罔不精到。或士庶信道而叩其方。或云水分卫而请其训。列素于前。走笔而应。即名字而说随诘问而对。故为之法语。摭其一二。聊以编次。噫苍苍之虚。洋洋之流。曾莫造其渊极。兹姑纪其录。当候妙契神悟者击节而赏音焉</p>
<p>田地虚旷。是从来本所有者。当在净治揩磨去。诸妄缘幻习。自到清白圜明之处。空空无像。卓卓不倚。唯廓照本真。遗外境界。所以道。了了见无一物。个田地是生灭不到。渊源澄照之底。能发光能出应。历历诸尘。枵然无所偶。见闻之妙。超彼声色。一切处用无痕鉴无碍。自然心心法法相与平出。古人道。无心体得无心道。体得无心道也休。进可寺丞。意清坐默。游入环中之妙。是须恁么参究</p>
<p>真实做处。唯静坐默究。深有所诣。外不被因缘流转。其心虚则容。其照妙则准。内无攀缘之思。廓然独存而不昏。灵然绝待而自得。得处不属情。须豁荡了无依倚。卓卓自神。始得不随垢相。个处歇得。净净而明。明而通。便能顺应还来对事。事事无碍。飘飘出岫云。濯濯流涧月。一切处光明神变。了无滞相。的的相应。函盖箭锋相似。更教养得熟体得稳。随处历历地。绝棱角勿道理。似白牯狸奴恁么去。唤作十成底汉。所以道。无心道者能如此。未得无心也大难</p>
<p>旷远无畛。清净发光。其灵而无所碍。其明而无所照。可谓虚而自明。其明自净。超因缘离能所。其妙而存。其照也廓。又不可以有无言象拟议也。却于个里枢机旋关捩活。随应不勤大用无滞。在一切处。辊辊地不随缘不堕类。向其间放得稳。在彼同彼。在此同此。彼此混然无分辨处。所以道。似地擎山不知山之孤峻。如石含玉不知玉之无瑕。若能如是。是真出家。出家辈。是须恁么体取</p>
<p>衲僧家。枯寒心念。休歇余缘。一味揩磨此一片田地。直是诛锄尽草莽。四至界畔。了无一毫许污染。灵而明廓而莹。照彻体前。直得光滑净洁。着不得一尘。便与牵转牛鼻来。自然头角峥嵘地。异类中行履。了不犯人苗稼。腾腾任运。任运腾腾。无收系安排处。便是耕破劫空田地底。却恁么来。历历不昧。处处现成。一念万年。初无住相。所以道。心地含诸种。普雨悉皆萠。既悟花情已。菩提果自成</p>
<p>渠非修证。本来具足。他不污染。彻底清净。正当具足清净处。着得个眼。照得彻脱得尽。体得明践得稳。生死元无根蒂。出没元无朕迹。本光照顶。其虚而灵。本智应缘。虽寂而耀。真到无中边绝前后。始得成一片。根根尘尘。在在处处。出广长舌。传无尽灯。放大光明。作大佛事。元不借他一毫外法。的的是自家屋里事</p>
<p>闹里分身。触处现前。无一点子外来境界。二仪同根。万象一体。顺变任化。都不被夤缘笼络。便是得大自在底。风行月照。与物不相碍。然后休退。更来里许作担荷。智转理圆。功忘位满。不堕尊贵处。入流合尘。超然独耀。方知道。绍是功。绍了非其功也</p>
<p>脱尽头皮。透出光影。万机不到处。千圣不传底。唯自照深证。密密相应。本明破昏。真照鉴远。有无情量。一切超过。妙在体前。功转劫外。便乃随缘合觉。不碍诸尘。心心不触物。步步不在途。唤作能绍家业底。既然透彻便好亲近去</p>
<p>冲虚净怕。寒淡纯真。恁么打叠了多生陈习。陈习垢尽。本光现前。照破髑髅。不容他物。荡然宽阔。如天水合秋。如雪月同色。个田地。无涯畛绝方所。浩然一片无棱缝。更须向里脱尽始得。正脱尽时。心思口议。千里万里。尚无辨白底道理。更那有指注处也。桶底脱汉。方信得及。所以道。唯证相应。相应处拨得。转入得世。游戏三昧。历历现前。声色影响。直下无迹。彼我不相往来。只为其中无受处。只个无受处。包含虚空法界森罗万象。无一点遗漏底。本色汉。当恁么体究</p>
<p>衲僧做处。彻底不挂毫发。豁然莹净。如镜照镜。无外境界。无别尘缘。自照历然。一切不受。唤作就里担荷。恁么担荷了。智照幽而不昏。道合体而无住。从无住处。应化机宜。恰恰不漏。的的不染。谷神答响。风师行空。无碍自在。勿管带绝朕迹。要且灵灵地昧他不得。十成游践到个般田地。一切处稳。一切处闲。露地白牛。纯纯一色。趁也趁不去。须是亲证亲到始得</p>
<p>默默自住。如如离缘。豁明无尘。直下透脱。元来到个处。不是今日新有底。从旧家旷大劫前。历历不昏。灵灵独耀。虽然恁么。不得不为。当恁么为时。直教一毫不生。一尘不翳。枯寒大休。廓彻明白。若休歇不尽。欲到个境界出生死。无有是处。直下打得透。了无思尘。净无缘虑。退步撒手。彻底了也。便能发光应世。物物相投。处处恰好。所以道。法法不隐藏。古今常显露</p>
<p>衲僧真实处。要在履践。彻照渊源细中之细。混然明莹。一色无痕。更须转身过里许始得。所以唤作能绍家业。机丝不挂。光影杳绝。就父一蹊。妙在体处。尘滓亡节类泯。知之不及。回头取证。觑破髑髅。可中得了。便能出化。芦花明月。古渡船开。玉线金针。那时机转。入世应缘。尘尘皆尔。法法无他。顺风使帆。自然无碍矣</p>
<p>诸佛诸祖无异证。俱到个歇处。三世断万机寂。直下无丝毫许对者。佛灵自照。妙彻根源。识得底里尽。分身应事。门门放光。物物现影。便知道。尽自个里流出。百草头一切处。了无则个与我作因作缘。通身彻底恁么去</p>
<p>空无痕迹。照非情尘。光透静深。杳绝瑕垢。能恁么自知。恁么自了。清净妙明田地。是本所有者。多生不了。只为疑碍昏翳。自作彰隔。廓然智游。内忘功勋。直下脱略去担荷。去转身就位。借路着脚。灵机妙运。触事皆真。更无一毫一尘。是外来物尔</p>
<p>法法自然。妙超语路。见成不间。乃至山林草木。未尝不发扬此事。觑得破方知广长舌相。处处藏缩不得。说者即是听者。听者即是说者。根尘融理智混。自他同心法一。更向甚么处作分疏。虽然恁么。透得目前。快须收拾归来。作屋里活计。始得稳坐</p>
<p>道游环中。至虚忘像。净极自明。明唯自照。向尘境未作根门未痕底处。妙得生灭流转之迹泯矣。独据造化之本。其间丝发影事俱不受。唯证相应。从此一击。大千路开。物物头头。浑是我放光说法处。身分百亿。独照而神。殊不堕名色里。圆应无功。鉴净而涵。谷虚而答。初不累于见闻也。真自在无碍游戏三昧。若恁么体得。何往不利焉</p>
<p>通一线有应世对机底眼。的的不堕。万缘埋没不得。月下水风度松。光影不我混。音声不我休。萧然能应。超越不羁之像果耳。分流随事。恰恰不乖。犹是透脱尘网。未到本家。休歇余缘。坐空尘虑。默而昭净而照。虚而容廓而应。不与外尘作对。了了地独灵。到个田地。方识阿祖</p>
<p>观身实相。观佛亦然。若端能体得到自己无外境界。则恰恰绝对待出思议。佛佛心心。精到无二。衲僧默游寂住。虚灵妙通。等太虚度尘劫。卓卓亡倚。明明非思。个是本所住处。机转化分。历世应事。照无功用无迹。闲云流水。初不留碍。直教纯纯稳稳。一切移不得。方不随夤缘转也。真实体取</p>
<p>孙之所生处名祖。流之所出处名源。彻见其源。识得其祖。则知未流转已前堆堆地。不随生灭夤缘。尔虽不随。而具有一切影事。唤起过来。历历地根尘脱。知见超不被一切包裹。情空想断。自然圆明了知。飘飘在万象中。混它不得。诸尘里廓尔有余。百千三昧。门门庄严。法法具足。更须取拾归来。到旧时处所。复其源奉其祖。相合而一。方见通身去也</p>
<p>默默照处天宇澄秋。照无照功。光影斯断。个是全超真诣底时节。源净体灵。枢虚机活。历历本明。其中发现。便提得出。在事事头上。恰恰具足。与二仪同。万象等。坦坦荡荡。纵纵横横。天同天。人同人。应其身现其相。而为说法。能如是体得十成。廓然亡所碍者</p>
<p>风虎云龙。恰恰相随。元不着意于其间。个是自然事。衲僧变通。能以因缘和合。政如此也。其来而不彰。其去而不藏。妙入一切处。一切处混不得。飘飘出万象头上。历历在森罗影中。了无毛发许间隔。混混出应之机。的的到家之句。却须饱参。云断风休。秋清月落。水天无际。底处单明始得</p>
<p>道非祖传。祖未来时。弥纶周匝。自然空空不痕。灵灵亡偶。独照出因缘。常活离形谷。所以唤作祖。唯证相应。不可授手。佛佛之到。以此为极。应化分身。花花叶叶。根根尘尘。智入三世。万机不我扰。一尘不我外。妙出大千经卷。何处更有影事可得</p>
<p>渊湛寂默。彻照源底。个处虚而灵。廓而明。虽有昭然自鉴之像。而无影响相偶。底时窥得破犹有辨白担荷之功。更须退步。方诣环中。光发其间。卓卓独存。却解借功。名为诞生。斯乃出没几微。细细明辨。既能分身。便可御事。有印万象之印。其印不痕。游世对缘。自有尘尘三昧底受用。其用自冲。不可盈满。空谷之受云。寒溪之濯月。不出不在。迢然化外。更能放教无得无向。在在处处。还之旧地。毫发不曾移动。跛跛挈挈。百丑千拙。鼎鼎地自然圜顺。赵州洗钵吃茶。不着安排。从来成现。若如是具眼。一一觑得彻。方是个衲僧做处</p>
<p>学佛究宗家之妙。须清心潜神默游内观。彻见法源。无芥蒂纤毫作障碍。廓然亡像。如水涵秋。皎然莹明。如月夺夜。正恁么也。昭昭不昏。湛湛无垢。本来如如。常寂常耀。其寂也非断灭所因。其耀也无影事所触虚白圆净。旷劫不移不动不昧。能默能知。底处行步得稳。玉壶转侧。一拨机回。分身应世。世界处所。差别境像。俱是自所建立。与我四大同出。何所碍焉。既一切不碍。彼我无异相。自他无别名。声色丛中。飘飘超诣历历相投。所以道。山河无隔越。光明处处透。当恁么体取</p>
<p>田地灵明。旷古不易。企望不得边际。丕平不受痕垢。向其间游践。野云倚山。家风闲淡。秋水着月。境界澄明。的的到个处所。便知心田法地。是万像出生根源。种性不枯。花叶遍界。所以道。一粒在荒田。不耘苗自秀</p>
<p>道人本无所住。白云迷青山之根。明月怀流水之腹。云开山露。月转水寒。一段秋容。廓彻无际。诸尘俱不我到。万化寂不我移。向其间坐得稳底。便能跨步转身。应机入世。元有超方底句子。所谓六户不掩。四衢无踪。到到处处混不得。悄悄地不曾动着。十成汉自知去处</p>
<p>空廓怀抱。与太虚等。区分手段。与万像齐。一尘不分外。乃能应变。一点不留中。方能住禅。中既空而能应。受不受等。外既涉而常虚。住无住同。衲僧家风。于一切处。入三昧者。当恁么去</p>
<p>十方法界。起自一心。一心寂时。诸相皆尽。阿那个是彼。阿那个是我。只为个时无差别相。直下一尘不立。一念不生。透过胞胎前皮袋后。一点妙明。圜混混地。无方隅绝朕迹。直是昧不得。昧不得处唤作自知。只自知处。唤作本得。了无分外得底毫发许。廓然廓然。妙存而无像。真闻而无响。所以道。非耳目之所到。个是妙契至到处所。其间发光。大千影现。头头是物物渠。俱是衲僧自受用境界。要且不借别人家里事。要须的的亲证始得。吾家种草。当如此为</p>
<p>了达一切法空。则心心自在。尘尘透出。本来一段光明。无处不遍。便乃随机而化。遇物则宗。妙照诸缘。廓亡对待。松风水月。清淡相得。无往来心。无留滞相。要在中虚而有容。外应而不扰。如春着花。如镜照像相似。闹浩浩中。自然出一头地</p>
<p>田地稳密密处。活计冷湫湫时。便见劫空。无毫发许作缘累。无丝糁许作障翳。虚极而光。净圜而耀。历历有亘万古不昏昧。底一段事。若点头知有。不随生灭。不住断常。要变应则与万象森罗同其化。要寂住则与二仪盖载同其道。出没卷舒。一切在我。本色汉。须恁么收放始得</p>
<p>昼见日夜见月。不相瞒底时节。个是衲僧平稳行履处。自然无棱缝。若要恁么平稳去。须尽却意根下隐隐地舂织始得。要不隐隐么。须坐得断放得下。及得尽照得彻。光影俱忘。皮肤脱落。根尘净尽。自然眼目分明。受用具足。一切处不管带。一切时却相应。当明有暗。当暗有明。孤舟载月。夜宿芦花。一段光明。果然如是</p>
<p>净洁冲明。眼力不及其涯畛。寂寥虚旷。心缘不得其方隅。实参真到底人。信是我本有田地。佛魔侵不得。尘垢染不得。方圆适中。履践合度。则妙用河沙。恰恰相济。从个田地发生。从个田地及尽。底事人人皆具。但向前为我讨一讨看。知有汉点头相悉</p>
<p>肘后符能应一切事。顶门眼自照独脱身。双收双放。无中无外。大千与我同出。三世自然超过。空洞无际。真照孤明。个时影像俱尽。尽不得底。幽灵绝待。生灭莫得。到此田地。廓落亡依。缘尘不染。个时境界密合。函盖箭锋。恰恰无爽。游戏三昧。便属底人受用。顶眼肘符。是衲僧传授一段事。十成体取</p>
<p>端得衲僧巴鼻底。不凝不流。不纯不杂。历得干处转机。入得闹时具眼。通变交彻。了了不碍。月随流风偃草。烂烂靡靡。终不我混。所以道。类不齐超有路。应底时节。许儞恁么去。百草头上。收拾归来。合作么生。得坐披衣。向后自看</p>
<p>底一段事。全无学处。要在虚廓身心与大虚等量。自然于一切处具足。灵灵昧不得。历历混不得。月随流水。雨逐行云。了无如许心。能成如许事。但莫将已碍物。自然无物碍儞。身心一如。身外无余。同体同用。一性一相。根根尘尘。直下绝待。所以道。圣人无己。靡所不已。恁么现前。恁么明白。便知道。收来放去。作一头露地白牛。趁也趁不去</p>
<p>道人行止。流云无心。满月普应。不为一切所留。历历在万像中。卓卓出一头地。随缘遇触。不染不杂。与彼同用。与我同体。言语不能为之传。思惟不能为之到。超摇绝待。宛转亡功。妙得于心识情量之外。途中受用。屋里承当。了生死出因缘。真见灵然元无所住。所以道。周遍十方心。不在一切处</p>
<p>休歇也如大海受百川相似。无不到这里一味。放行也如长潮乘疾风相似。无不来这畔同行。岂不是达真源底里。岂不是得大用现前。衲僧家。随机应变。恰恰恁么。又几曾立心想尘缘来。是须十成体取</p>
<p>真净不痕。功勋及尽。那时却无辨处。虽无可辨。即是全身。眼根不自见。亦昧它不得。底处发光。清白通照。芦花混雪。明月濯秋。便有回互之机。顾鉴之路。猛提将来应用恰好。一切处外我不得。一切处收我不得。超出万象一头地。俱胝一指头禅。三十年受用不尽。得妙者简。所以默不与言。得用者闲。所以应不触物。道游神御。理固如斯。忽向其间。着一丝一糁。则枢机碍而不通。关棙窒而不转。空空处含一切有。有有处合一段空。更有甚么事</p>
<p>元元之本。冲而无像。动而有应。当须彻底觑破。孤峭峭露堂堂。独灵灵明历历。都未带一点子外缘。唤作单明时节。至如与万像同出同没。诸尘三昧起处。净如海印。转若盘珠。落落地遍一切。钉钉地非异缘。可谓独耀无私底时节。夜月出而水明。春风吹而花发。不假功用。自然圜具。因因缘缘。果果报报。在其间无分外底。更须知道。光境俱亡。复是何物</p>
<p>野僧家风。以一钵为生涯。指万象为产业。此彼相。可如镜像水月混融无外。先不立我相。则物物非他缘。一相无相。都卢只个更无别事。恁么十成。了得应用。机前梭路不通。象外根尘俱泯。个时却须退步归家。方有饱参分。云迷一色。雪覆千山。透过了看。始见通身时节</p>
<p>履道底人。妙出言思。直下真实。自有肯路。又莫着道理。廓然淴合。月流诸水。风行太虚。自然不触不碍。超彼照用。虽照无痕。虽用无迹。入三昧于诸尘。收万象于一印。绝渗漏无走作。唤作了事衲僧。又须记取还家路子。云尽天寒。秋疏山瘦。个是本所住处</p>
<p>衲僧本有田地。清旷丕平。望绝崖岸。在其间耕云种月。明白虚廓。自家受用。或出或没。任收任放。直得二仪同其生成。万象同其起灭。峥峥嵘嵘。何所从来。寂寂寞寞。何所至向。可谓虚空不可容纳。大地不可擎载。妙存不得其形。至虚不得其名。有无功尽。凡圣路绝。方有到家时节。正恁么时。得个甚么。万顷眼寒清照雪。好看里许力耕人</p>
<p>枯寒身心。洗磨田地。尘纷净尽。一境虚明。水月霁光。云山秋色。青青黯黯。湛湛灵灵。自照本根。不循枝叶。个时底处。超迈情缘。不限劫数。一念万年。终无变易。从此出应。虚谷行云。动静自若。顺入诸尘。常在三昧。所以云。那伽常在定。无有不定时</p>
<p>历历妙存。灵灵独照。揽之不得。不可名其有。磨之不泯。不可名其无。出思议之心。离影像之迹。空其所存者妙。妙处体得灵。灵处唤得回。心月身云。随方发现。直下没踪迹。随处放光明。应物不乖。入尘不混。透出一切碍境。照破一切法空。于差别缘。入清净智。游戏三昧。何所不可。当如是真实体究</p>
<p>履空忘缘。透照出影。一点灵然。昭昭不昧。三际心绝。四大缘尽。虚清妙明。独耀旷劫。衲僧能如是行履。则不被生死缚。正行履时。撒手悬崖。无可把捉。脚下线断。全超一步。佛佛祖祖。俱不到我真实妙照田地。唤作自己。个是绍家业时节。才涉思惟。又属流转去也。虚而长灵。净而长照。芦花明月。清白混然。棹入孤舟。不妨宛转。个时端的。且道。是谁急着眼辨</p>
<p>游践十成去。无中边绝棱角。圜辊辊地。更当空洞无滓。霁秋月寒。光明洗夜。锦云花丽。气象成春。关棙虚通。机轮转侧。俱是衲僧自受用事。诸尘不为我翳。万法乃是心光。步步超方。鸟道无滞。历历应世。谷神不勤。其中混不得。底意类莫齐。刹刹尘尘。心心念念。初无异相。纯一真明。个是却来。用中得妙时节。若或收卷余缘。单明自己。磨洗无瑕。扫荡绝颣。孤明独照。默味至游。智到环中。事隔关外。个是卓卓一段不生灭底。须是退步归家。款款说此话始得</p>
<p>衲僧游世。当虚廓其心。于中无一点尘滓。方能善应。不为物碍。不被法缚。堂堂出没其间。有自在分。才涉意思。便成埋没去也。要体得纯熟。自然游刃万机。不相触不相背。函盖箭锋。恰恰不爽。向外解收拾。绝渗漏。唤作能成家业底汉。却从个处归来。白云入谷。明月转山。有就父同体底时节。所以道。三人扶一杖卧一床。中外了无痕迹。混然成一片。闲如霁雨之云。湛若涵秋之水。诸上善人。记取个段事始得</p>
<p>吾家一片田地。清旷莹明。历历自照。虚无缘而灵。寂无思而觉。乃佛祖出没化现。诞生涅槃之本处也。妙哉人人有之。而不能磨砻明净。昏昏不觉。为痴覆慧而流也。一念照得破。则超出尘劫。光明清白。三际不得转变。四相不得流化。孤耀湛存。亘古今混同异。为一切造化之母。底处发机大千。俱现尽是个中影事。的的体取</p>
<p>应变底眼。游世底身。虚而灵寂而照。万象中出一头地。不被尘土埋没。不为夤缘茧络。行空月出谷云。无心而鉴。无私而作。为照明为润泽。恁么十成。脱得净洁。用得萧洒。唤作门里出身。更须体取内绍家业底时节。空为座寂为舍。妙存非有。渠不带缘。真照非无。渠不堕数。独耀环中。湛圜量外。至游神御大方无隅。底处发机。自然得无碍变通受用也</p>
<p>道人游世应缘。飘飘不羁。如云成雨。如月随流。如兰处幽。如春在物。其为也无心。其应也有准。个是了事底汉做处。更须回途就父。向稳处着脚。净处放身。独孤标亡伴侣。透威音那畔一路子。方能尽中边彻顶底。杀活卷舒有自由分</p>
<p>廓而自灵。净而自明。能普遍而无取照之功。能分晓而无缘想之累。出有无表。超思议情。唯证相应。不从人得。佛佛祖祖。叶叶花花。联续底事也。应时不取相。照处不涉缘。便能堂堂不昧。只个家风。处处现成。任君收拾</p>
<p>得皮得髓刚立阶梯。缀叶缀花。遂成流布。衲僧覰得破。怪他祖师西来。作许多事。节外生枝眼里着屑。更有般汉。刺头做无限伎俩。刻舟记剑。甚么时得相应。而今直下放教落去。及教尽去。毫发颗糁。俱莫停留。净洁打叠了。自然有透脱处。圜混而明。灵通而妙。便知。本来无缺少无遗余。语言有所不到。闻见有所不及。如犀有通。如蚌有孕。一段光明。是自家真实游践处。着精神体取</p>
<p>佛祖而来。元无僧俗。但人人有谛当。亲证真得处。名入佛心宗。彻法源底。老卢是卖樵汉。一到黄梅。便道。我欲作佛。祖碓屋负舂。直到心镜绝垢。自照历然。半夜传衣。度大庾岭。信衣放下。明上座。尽力提不起。方知。个人亲证真得。而今但莫推贤让圣。如着衣吃饭。念念无异思惟。心心不容染污。脱身空劫。撒手断崖。透根尘穷顶底。孤明独照。廓彻妙存。自然心花发明。应现刹土。何曾间隔变易来。便能入异类行鸟道。无碍自在矣</p>
<p>吾家衲子。将以超脱生死。须槁身寒念。彻鉴渊底。虚凝圆照。透出四大五蕴。与因缘未和合。根门未成就。胞胎未包裹。情识未流浪时。着得个眼。何患不了。恁么了时。祖师鼻孔。衲僧命脉。把定放行。在我有自由分。所以道。妄息寂自生。寂生知则现。知生寂自灭。了了唯真见</p>
<p>大休大歇底。口边醭生。舌上草出。直下放教尽去。洗得净洁。磨得精莹。如秋在水。如月印空。恁么湛湛明明。更须知有转身路子。转得身时。别无面孔教尔辨白。无辨白处。却昧不得。个是彻顶透底。穷根极源时节。千圣万圣。无异蹊辙。妙在回途。借路着脚。明中有暗用处无迹。百草头。闹市里。飘飘扬身。堂堂运步。自然骑声跨色。超听越眺恁么混成。方是衲僧门下事</p>
<p>心本绝缘。法本无说。佛佛祖祖不获已。向第二义门。有问答机警。就其间。剔拨一等钝汉。所以德山道。我宗无语句。亦无一法与人。元是人人自到自肯。始有说话分。但直下排洗妄念尘垢。尘垢若净。廓然莹明。无涯畛无中边。圜混混光皎皎。照彻十方。坐断三际。一切因缘语言。到此着尘点不得。唯默默自知。灵灵独耀。与圣无异。于凡不减。元只是旧家一段事。何曾有分外得底。唤作真实田地。恁么证底汉。便能应万机入诸境。妙用灵通。自然无碍矣</p>
<p>清净无染是尔身。圆照无缘是尔眼。身中之眼。不涉根门。眼中之身。不是色聚。所以道。曾无如外智能证于如。亦无智外如为智所证。可谓佛是法家底佛。法是佛家底法。衲僧到者里。方知从佛口生。从法花生。得佛法分。还端的么。两头俱坐断。只个古今人。当恁么体取</p>
<p>法语(终)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>