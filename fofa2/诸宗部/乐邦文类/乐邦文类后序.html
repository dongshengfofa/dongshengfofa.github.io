<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>后序</p>
<p>修净土者常多。得其门而径造者无几。论净土者常多。得其要而直指者或寡矣。曾未闻有以自障自蔽为说者。因得以言之。夫自障莫若爱。自蔽莫若疑。但使疑爱二心了无障碍。则净土一门。未始间隔</p>
<p>弥陀洪愿常自摄持。必然之理也。昔无为子。尝序天台十疑论有曰。爱不重不生娑婆。念不一不生极乐。斯言可谓知本矣。请试以一事订之。如晋远法师。蕲向西方。尝结莲社于庐山。以渊明则招之。贵其能达而断爱也。于灵运则拒之。为其心杂而念不能专也。岂非政以二者为净土之津要乎。余于是得净土之说。异乎昔之云者如是而已。盖尝谓。今有慕修净业者。当如渊明可也。虽招之不来。笱愿之必达。要是胸中了无一物。求念尚不可得。何爱之可断乎。故不求则已。求则孰御焉。抑余尝拟净土赞有曰。但除自障碍要生即便生。又曰。不断拖泥缆。徒加舟楫功。盖亦有激云尔。吾宗宗晓讲师。既以净业自力。将又推己。及物纂乐邦文类。自经论而下。与夫古今名公暨吾释氏之文。凡有关于净土。悉发挥而载集焉。其为书富。为说博。劝信甚详。至于示造修。不一端而止。究其用心。可谓勤。且美矣。虽然吾恐多方以惑。其志不一。念不断爱。以自障蔽。则又吁可悲也。故特表发其说。有以贯之。愿与同志者。一之以专念。本之以断爱。而后加之以善愿。则净土门断可造矣。斯文岂徒然哉</p>
<p>时庆元庚申良月圆日南湖柏庭(善月)序</p>
<p>　　怀净土诗(一百八首)</p>
<p>　　　　天目中峰禅师明本</p>
<p>尘沙劫又尘沙劫。数尽尘沙劫未休。当念只因情未瞥。无边生死自羁留</p>
<p>四大聚成元兔角。六根传住白龟毛。沤花影里翻筋斗。出没阎浮是几遭</p>
<p>东海一丸红弹子。流光日日射西林。世间多少奇男子。谁向窗前惜寸阴</p>
<p>捏目横生空里华。妄将三界认为家。大千常寂光明土。不隔纤尘总自遮</p>
<p>爱绳牵入苦娑婆。器到黄泉泪转多。孰谓别离穷劫恨。通身浑是古弥陀</p>
<p>迷时无悟悟无迷。究竟迷时即悟时。迷悟两头俱拽脱。镬汤元是藕花池</p>
<p>四十八愿水投水。千百亿身空合空。法藏慈尊无面目。不须重觅紫金容</p>
<p>正念阿弥陀佛时。宝池树影日迟迟。更驰心欲归清泰。又是重裁眼上眉</p>
<p>浊水尽清珠有力。乱心不动佛无机。眼前尽是家乡路。不用逢人觅指归</p>
<p>万劫死生如重病。一声佛号最良医。到头药病俱忘却。不用重宣母忆儿</p>
<p>成住坏空真净土。见闻知觉古弥陀。但于当处忘生灭。父子相牵出爱河</p>
<p>一炉古篆一枝莲。目挂寒空万虑捐。清泰故家归便得。谁分东土与西天</p>
<p>禅外不曾谈净土。须知净土外无禅。两重公案都拈却。熊耳峰开五叶莲</p>
<p>大梦宅中无一法。于无法处有千差。回观自性离分别。念念纯开白藕华</p>
<p>暗室中藏大黑蚖。未曾驱尽莫耽眠。触髅压碎须弥枕。匝地香风绽白莲</p>
<p>藕池无日不花开。四色光明映宝台。金臂遥伸垂念切。众生何事不思来</p>
<p>血池干处藕池清。剑树枯时宝树荣。苦乐本来无住相。于无住处自圆成</p>
<p>乐土本无三恶道。禽声浑是佛宣流。当机未尽众生界。啼断春风卒未休</p>
<p>鹦鹉频伽绕树鸣。好音和雅正堪听。殷勤不断缘何事。曲为劳生味己灵</p>
<p>自家一个古弥陀。声色头边蹉过多。狭路相逢如不荐。未知何劫离娑婆</p>
<p>故乡易到路无差。白日青天被物遮。剔起两茎眉自看。火坑都是白莲花</p>
<p>十万余程不隔尘。休将迷悟自疏亲。刹那念尽恒沙佛。便是莲华国里人</p>
<p>佛与众生夙有缘。众生与佛性无偏。奈何甘受娑婆苦。不肯同头着痛鞭</p>
<p>念根是一串轮珠。痛策归鞭作远图。念到念空和念脱。不知身住白芙蕖</p>
<p>人间天上与泥犁。劳我升沈是几时。白藕有根如不种。尘沙生死自羁縻</p>
<p>七重行树影交加。昼夜开敷白藕华。佛手自来遮不得。众生何事觅无涯</p>
<p>白玉毫吞红菡萏。紫金聚映碧琉璃。本来自性常如此。既禀同灵合共知</p>
<p>黄金丈六老爷身。白藕常敷劫外春。等视众生如赤子。以何缘故不相亲</p>
<p>六时不断雨天华。风味新奇孰有加。清旦满盛衣裓里。归来重献佛袈裟</p>
<p>烛破群幽大日轮。光明中现紫金人。妙存心观忘诸见。觌体何曾间一尘</p>
<p>最初注想存涓滴。念力增深至禹门。观尽百千香水海。不消轻放一毫吞</p>
<p>独坐幽斋万虑逃。一团山月上松梢。不将迷悟遮心眼。尽是眉间白玉毫</p>
<p>八功德水映金沙。百宝楼台散晓霞。更有一般奇特事。开敷红藕大如车</p>
<p>自性弥陀不用参。五千余卷是司南。不于当念求真脱。拟逐文言落二三</p>
<p>世界何缘称极乐。只因众苦不能侵。道人若要寻归路。但向尘中了自心</p>
<p>自心无住云何了。系念慈尊六字名。和念等闲都打脱。西天此土不多争</p>
<p>自家一个弥陀佛。论劫何曾着眼看。今日更随声色转。这回欲要见还难</p>
<p>贺了新正看上元。万家银烛照金莲。展开常寂光明土。佛法何曾不现前</p>
<p>示入泥洹记仲春。风前歌舞恨波旬。谁知自性黄金佛。常共千华转法轮</p>
<p>寒食荒郊尽哭天。有谁遥念老金仙。劫初埋向莲华土。不要人来化纸钱</p>
<p>初夏清和四月时。九龙喷水沐婴儿。乐邦化主无生灭。只把黄金铸面皮</p>
<p>不悬艾虎庆端阳。惟面西方古道场。一炷炉熏一声磬。六门风递藕花香</p>
<p>清泰故家无六月。从教火伞自张空。金沙地上经行处。阵阵吹来白藕风</p>
<p>七月人间暑渐衰。晚风池上正相宜。遥观落日如悬鼓。便策归鞭已较迟</p>
<p>登楼共赏中秋月。回首谁思父母邦。不问多生逃与逝。至今垂念未相忘</p>
<p>谁知九日东篱菊。便是西方四色花。一个髑髅干得尽。百千闻见自无差</p>
<p>人间十月尽开炉。深拨寒灰问有无。金色愿王元是火。能烧干劫爱河枯</p>
<p>群阴剥尽一阳来。五叶心花当处开。遍界枝条无著处。香风吹上玉楼台</p>
<p>腊尽时穷事可怜。东村王老夜烧钱。即心自性弥陀佛。满面尘埃又一年</p>
<p>一串数珠鸟律律。百千诸佛影团团。循环净念常相继。放去拈来总一般</p>
<p>念佛直须图作佛。不图作佛念何为。但当抱识含灵者。白藕华皆有一枝</p>
<p>念佛须期念到头。到头和念一齐收。娑婆苦海风涛静。稳泛乐邦红藕舟</p>
<p>四蛇同箧险复险。二鼠侵藤危更危。不把莲华栽净域。未知何劫是休时</p>
<p>人间五欲事无涯。利锁名缰割不开。若把利名心念佛。何须辛苦待当来</p>
<p>自性弥陀绝证修。只消扣己便相投。瞥于当念存能所。又被空华翳两眸</p>
<p>深思地狱发菩提。父母家邦勿再迷。痛策归鞭宜早到。莫教重待日沈西</p>
<p>要结莲华会上缘。是非人我尽倾捐。无时不作难遭想。欢喜同登解脱船</p>
<p>为存爱见起贪嗔。埋没黄金丈六身。今日幸然归净土。不应仍旧惹风尘</p>
<p>藕丝缚住金乌足。业火烧开车轴花。更有一般难信法。脚尖踢出佛如麻</p>
<p>要将秽土三千界。尽种西天九品莲。仔细思量无别术。只消一个念心坚</p>
<p>七重密覆真珠网。三级平铺码瑙阶。安养导师悲愿切。遥伸金臂接人来</p>
<p>寄语娑婆世上人。要寻归路莫因循。银山铁璧如挨透。千叶莲开别是春</p>
<p>长鲸一吸四溟干。自性弥陀眼界宽。眉里玉毫遮不得。珊瑚枝上月团团</p>
<p>六时扣问黄金父。赤子飘零几日归。话到轮回无尽处。相看不觉泪沾衣</p>
<p>朝参暮礼效精勤。金沼莲胎入梦频。粉骨碎身千万劫。未应容易报慈尊</p>
<p>才要归家即到家。何须特地起咨嗟。门前大路如弦直。拟涉思惟路便差</p>
<p>一钩萝月照松龛。门外无人宿草庵。万亿紫金身化主。不离当念是同参</p>
<p>诸苦尽从贪欲起。不知贪欲起于何。因忘自性弥陀佛。异念纷飞总是魔</p>
<p>势至曾参日月光。教令存想念西方。自从亲证三摩地。不离慈尊左右傍</p>
<p>泥牛耕破莲华土。铁马蹋翻功德山。自性弥陀浑不觉。犹将心镜照慈愿</p>
<p>道人别有惟心土。不属东西南北方。眨得眼来千里隔。难将悲愿当慈航</p>
<p>观经是一卷家书。日落之方有故居。多办资粮期早到。免教慈父日嗟吁</p>
<p>兄呼弟应念弥陀。要与浑家出爱河。办得此心常与么。直教佛不奈伊何</p>
<p>跳出娑婆即是家。不须特地觅莲华。娑婆不异莲华土。自是从前见处差</p>
<p>昔有士夫吴子才。扣棺日日唤归来。虽然迹未离三界。已送神栖白藕胎</p>
<p>莲华国土无金锁。闻见堆中有铁围。透得目前声与色。百千贤圣合同归</p>
<p>活计惟撑一只船。流行坎止只随缘。古帆几度张明月。满目纯开佛海莲</p>
<p>船居念佛佛随船。常寂光摇水底天。两岸中流如不触。枝枝红藕发心田</p>
<p>破晓移船直过东。满帆披拂藕华风。一尊自性弥陀佛。出现扶桑照眼红</p>
<p>船上西来忆故乡。四花地上晚风凉。飘零不奈归心切。一片轻帆挂夕阳</p>
<p>任运移船过水南。不须向外觅同参。自家屋里弥陀佛。念念开敷优钵昙</p>
<p>船驾天风上北方。风汀月渚映心光。忽移念入同居土。不觉浑身在藕航</p>
<p>船往东西南北了。依前不离古滩头。等闲拨转虚空柁。香气满船花满舟</p>
<p>若不行船便住家。从教门外拽三车。笑看火宅深深处。陆地纯开水面华</p>
<p>现成公案绝商量。晓磬频敲蜡炬长。昼夜六时声不断。满门风递白莲香</p>
<p>心中有佛将心念。念到心空佛亦忘。撒手归来重检点。花开赤白间青黄</p>
<p>念心如影每随形。静闹闲忙不暂停。打破形躯和影灭。西天此土绝途程</p>
<p>青旦黄昏礼忏摩。低头泣告老弥陀。轮回六趣知多少。誓欲今番出网罗</p>
<p>扶出顶中红肉髻。扫空省里白毫光。阿弥陀佛和声吐。旷劫轮回应念忘</p>
<p>金沙地上无红藕。赤肉团中有至尊。千圣顶[寧*頁]移一步。等闲踢倒涅槃门</p>
<p>六个驴儿拽辆车。雨余泥滑路尤赊。阿弥陀佛悲心切。痛策归鞭欲到家</p>
<p>念弥陀佛苦无难。入圣超凡一指弹。除却弥陀存正念。万般闻见不相干</p>
<p>是非莫辩事休寻。更遇繁难莫惧心。常与愿王省厮结。百千魔恼不能侵</p>
<p>弥陀西往祖西来。念佛参禅共体裁。积劫疑团如打破。心花同是一般开</p>
<p>讲座平分性相宗。相成相破不相同。朅来讲到花池上。菡萏何曾两样红</p>
<p>佛教戒衣持净戒。律云五戒未全修。那知六字真经里。八万威仪一句收</p>
<p>六方佛出广长舌。俱赞娑婆念佛人。须信白莲花世界。无时不散劫壶春</p>
<p>动地惊天勤念佛。槌门打户劝修行。问渠因甚么如此。只怕众生入火坑</p>
<p>便就今朝成佛去。乐邦化主已嫌迟。那堪更欲之乎者。管取轮回没了时</p>
<p>念佛不曾妨日用。人于日用自相妨。百年幻影谁能保。莫负西天老愿王</p>
<p>富贵之人宜念佛。黄金满库谷盈仓。世间受用无亏缺。只欠临终见愿王</p>
<p>贫乏之人念佛时。且无家事涉思惟。赤条条地空双手。直上莲华占一枝</p>
<p>老来念佛正相当。去日无多莫暂忘。南无阿弥陀六字。是名越苦海慈航</p>
<p>尽道少年难念佛。我云年少正相当。看他八岁龙王女。掌上神珠放宝光</p>
<p>身膺宰辅与朝郎。盖世功名世莫量。自性弥陀如不念。未知何以敌无常</p>
<p>一等师家每劝人。自心三昧不精勤。身居净白莲华土。空把弥陀播口唇</p>
<p>一般平等惟心土。贵贱贤愚没两途。漆桶要教连底脱。大家齐用着工夫</p>
<p>机动籁鸣惟自然。不谈净土不谈禅。若于句外同相委。百八摩尼一串穿</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>