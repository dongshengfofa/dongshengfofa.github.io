<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>乐邦文类卷第五</p>
<p>　　　　四明石芝沙门宗晓编次</p>
<p>　　赋铭(各一家)</p>
<p>　神栖安养赋　智觉禅师　延寿</p>
<p>　进安养赋奉制文　吴越钱王　俶</p>
<p>　日观铭　慈云忏主　遵式</p>
<p>　　偈(六家)</p>
<p>　画阿弥陀佛像偈　东坡居士苏　轼</p>
<p>　释华严贤首赞佛偈　慈云忏主　遵式</p>
<p>　依修多罗立往生偈　同前</p>
<p>　写弥陀经施发愿偈　同前</p>
<p>　姚行婆日轮见佛偈　妙行法师　法怡</p>
<p>　赞喻弥陀偈　朝议大夫丁　性</p>
<p>　　颂(二十家)</p>
<p>　十六观颂(二十三首)　慈云忏主　遵式</p>
<p>　十六观颂(一十六首)　樝庵法师　有严</p>
<p>　十六观颂(二十四首)　大智律师　元照</p>
<p>　劝化径路修行颂　京师比丘　善导</p>
<p>　劝念佛颂(四首)　慈觉禅师　宗赜</p>
<p>　西方净土颂(十三首)　同前</p>
<p>　观佛三昧颂　樝庵法师　有严</p>
<p>　劝念佛颂(五首)　慈受禅师　怀深</p>
<p>　示陈行婆颂(二首)　慈辩法师　从谏</p>
<p>　劝修净业颂(二首)　大智律师　元照</p>
<p>　化导念佛颂(三首)　清照律师　慧亨</p>
<p>　念佛心要颂　草庵法师　道因</p>
<p>　雕弥陀香像颂　解空法师　可观</p>
<p>　颂净土并辞世　法镜法师　若愚</p>
<p>　称赞西方颂　幻住居士任　彪</p>
<p>　劝修净土颂　桐江法师　择瑛</p>
<p>　白莲净社颂　右街鉴义　从正</p>
<p>　净业佛魔颂　寿安法师　良弼</p>
<p>　劝修净业颂　昌国宰王　存之</p>
<p>　劝世念佛颂　失作人名</p>
<p>　　诗(二十二家)</p>
<p>净土咏　晋康乐谢　灵运</p>
<p>念佛三昧诗(四首)　晋琅琊王　乔之</p>
<p>念佛三昧诗(四首)　慈云忏主　遵式</p>
<p>别李秘书始兴寺所居　草堂先生杜　子美</p>
<p>东林寺临水坐　香山居士白　居易</p>
<p>吊天竺宝月大师　东坡居士苏　轼</p>
<p>除夜(并三四句)　后山居士陈　无已</p>
<p>钱唐胜事寄马侍郎　慈云忏主　遵式</p>
<p>瑞竹悟老种莲　次公杨　杰</p>
<p>庐山白莲社　御溪释　怀悟</p>
<p>赠弥陀道者　直阁黄　诰</p>
<p>十六观近体诗(十六首)　沙门　冲默</p>
<p>庐山莲社(二首)　监簿喻　良能</p>
<p>次韵莲社　释褐　淳叟</p>
<p>庐山十八贤　东溪释　祖可</p>
<p>怀安养故乡诗(四首)　樝庵法师　有严</p>
<p>怀西方诗(并五言二首)　北山讲僧　可旻</p>
<p>湖州觉海弥陀阁　祠部张　景修</p>
<p>西归轩诗　萝月禅师　昙莹</p>
<p>忆佛轩诗(十首)　雪溪首座　希颜</p>
<p>读往生传有感　云庵法师　了洪</p>
<p>净土咏史(叙佛化缘并制作意共二十五首)　西湖居士李　济</p>
<p>　　词(七家)</p>
<p>和渊明归去来兮　给事凭　楫</p>
<p>拟渊明归去来兮　幻住任　彪</p>
<p>追和渊明归去来　拙庵律师　戒度</p>
<p>赞净土渔家傲(并诗各二十首)　北山讲僧　可旻</p>
<p>赞西方渔家傲　西余禅师　法端</p>
<p>娑婆苦望江南(六首)　白云法师　净圆</p>
<p>西方好望江南(六首)　同前</p>
<p>　　神栖安养赋</p>
<p>　　　　智觉禅师延寿</p>
<font SIZE="2">
<p>　</p>
</font>
<p>弥陀宝刹安养嘉名。处报土而极乐。于十方而最清。二八观门。修定意而冥往。四十大愿。运散心而化生。尔乃毕世受持。一生归命。仙人乘云而听法。空界作呗而赞咏。紫金台上身登。而本愿非虚。白玉毫中神化而一心自庆。详夫广长舌赞。十刹同宣。但标心而尽契。非率意而虚传。地轴回转。天华散前。一念华开。见佛而皆登妙果。千重光照。证法而尽厕先贤。考古推今。往生非一。运来而天乐盈空。时至而异香满室。一真境内现相。而虽仗佛威。七宝池中。睹境而皆从心出。故知。圣旨难量感应犹长。变凡成圣。而顷刻即迷为悟。而昭彰探出仙书。真是长生之术。指归净刹。永居不死之乡。更有出世高人处尘大士。焚身臂以发行。挂胃捧心而立轨。仙乐来迎而弗从。天童请命而不喜。或火烈山项。光明境裹。绝闻恶趣之名。永抛胎狱之鄙。眼开舌固而立验。牛触鸡鹐而忽止。处铁城而拒王敕。须徇丹心。坐莲台而赖佛恩。难抛至理。其或诽谤三宝。破坏律仪。逼风刀解体之际。当业镜照形之时。遇知识现不思议。剑林变七重之行树。火车化八德之莲池。地狱消沉。湛尔而怖心全息。天华飞引。俄然而化佛迎之。慧眼明心。香炉堕手。应谶而莲华不萎。得记而宝林非久。奇哉。佛力难思古今未有禅师一志西方。极言洪赞也如此。至于万善同归。亦力劝修治。乃知。通人无吝。惠利多方。校之滞寂沈空者远矣。是赋师自有注本。事广文长。此不暇录。眇观所属。皆经文妙语。及往生传中灵迹。惟博古尚道者。睹兹纲要。自悉纲目矣</p>
<p>　　进安养赋奉制文</p>
<p>　　　　吴越国王钱俶</p>
<font SIZE="2">
<p>　</p>
</font>
<p>进呈奉制具悉。尝闻。安养国中弥陀净土。万化将息。一念不迷。托彼圣胎。易于返掌。信及非及。俱是真如。予践康庄。坦然明白。师提携四众。纲纪一乘。劝我以白月之因。助我以青莲之果。人天善友。非师而谁。愧认之怀。早暮斯在。故兹奖谕。想宜知悉。遣书指不多及</p>
<p>　　日观铭(并序)</p>
<p>　　　　慈云忏主遵式</p>
<font SIZE="2">
<p>　</p>
</font>
<p>天禧四年。太岁庚申。春二月癸未朔。十有三日乙未。耆阇飞来峰之南。古天竺寺宋沙门(遵式)于寺东岭香林洞侧。造日观庵成。乃题石作日观铭(出十六观经)</p>
<p>　杳彼曜灵　　心乎葵倾　　蒙氾余丈</p>
<p>　六龙辍行　　如鼓在悬　　如壁之英</p>
<p>　敛目作对　　累念主成　　赫赫圆象</p>
<p>　惚恍中生　　履霜坚至　　存乎着明</p>
<p>　导想向方　　戒神遐征　　室其在斯</p>
<p>　故面长庚　</p>
<p>　　画阿弥陀佛像偈(并序)</p>
<p>　　　　东坡居士轼</p>
<font SIZE="2">
<p>　</p>
</font>
<p>钱塘元照律师。普劝道俗。归诚西方极乐世界。眉山苏轼。敬舍亡母蜀郡太君程氏簪珥遗物。命匠胡锡。画阿弥陀佛像。追荐冥福。以偈颂曰</p>
<p>　佛以大圆觉　　充满十方界</p>
<p>　我以颠倒想　　出没生死中</p>
<p>　云何以一念　　得往生净土</p>
<p>　我造无始业　　一念便有余</p>
<p>　既从一念生　　还从一念灭</p>
<p>　生灭灭尽处　　则我与佛同</p>
<p>　如投水海中　　如风中鼓橐</p>
<p>　虽有大圣智　　亦不能分别</p>
<p>　愿我先父母　　及一切众生</p>
<p>　在处为西方　　所遇皆极乐</p>
<p>　人人无量寿　　无去亦无来　</p>
<p>　　释华严贤首赞佛偈</p>
<p>　　　　慈云忏主遵式</p>
<font SIZE="2">
<p>　</p>
</font>
<p>　又放光明名见佛　　此光觉悟将终者</p>
<p>　令随悟念见如来　　命终得生其净土</p>
<p>　见有临终劝念佛　　及示尊像令瞻敬</p>
<p>　俾于佛所深归仰　　是故得成此光明　</p>
<p>此二偈者。前四句赞佛放光。其光名为见佛。能令临终者见佛往生。后四句赞佛修此光明之因。其因者只是劝临终人念佛。并示其佛像故。成佛时得此光明。今广施此偈者。盖劝深信者。凡遇眷属及一切人临命终时。先于床前安置佛像。令彼眼见。及劝令念佛。若痛苦所逼。或先无信心不肯念佛者。亦须种种方便劝令称佛。下至十念。得灭重罪。生佛净土。此一利益不可思议。若劝得一人生净土。纵自不修行。亦合得生佛国。况当来成佛。能放光明。照一切众生。临终见佛也。多见世人。为恩爱故。聚头哭泣。不思救度。苦哉苦哉。名为恶知识也。恩爱所牵。堕落恶道。无解脱期。世间有五种人。不肯念佛。一者先无信心。二者恋着财宝。三者不舍妻子。四者自惜身命。五者罪业所障。死堕地狱。愿早觉悟</p>
<p>　　依修多罗立往生正信偈</p>
<p>　　　　同前</p>
<font SIZE="2">
<p>　</p>
</font>
<p>(若人能诵持此偈。得三种利益。一得常持诸大乘经首题名字。二得增长净土信心。三令闻者深信净土。若遇临终者高声诵一返二返。然后劝令念佛)</p>
<p>　稽首西方安乐刹　　弥陀世主大慈尊</p>
<p>　我依种种修多罗　　成就往生决定信</p>
<p>　住大乘者清净心　　十念念彼无量寿</p>
<p>　临终梦佛定往生　　大宝积经如是说</p>
<p>　五逆地狱众火现　　值善知识发猛心</p>
<p>　十念称佛即往生　　十六观经如是说</p>
<p>　若有欢喜信乐心　　下至十念即往生</p>
<p>　若不尔者不成佛　　四十八愿如是说</p>
<p>　诸有闻名生至心　　一念回向即往生</p>
<p>　唯除五逆谤正法　　无量寿经如是说</p>
<p>　临终不能观及念　　但作生意知有佛</p>
<p>　此人气绝即往生　　大法鼓经如是说</p>
<p>　一日一夜悬缯盖　　专念往生心不断</p>
<p>　卧中梦佛即往生　　无量寿经如是说</p>
<p>　昼夜一日称佛名　　殷勤精进不断绝</p>
<p>　展转相劝同往生　　大悲经中如是说</p>
<p>　一日二日若七日　　执持名号心不乱</p>
<p>　佛现其前即往生　　阿弥陀经如是说</p>
<p>　若人闻彼阿弥陀　　一日二日若过等</p>
<p>　系念现前即往生　　般舟经中如是说</p>
<p>　十日十夜六时中　　五体礼佛念不断</p>
<p>　现见彼佛即往生　　鼓音王经如是说</p>
<p>　十日十夜持斋戒　　悬缯旛盖然香灯</p>
<p>　系念不断得往生　　无量寿经如是说</p>
<p>　若人专念一方佛　　或行或坐七七日</p>
<p>　现身见佛即往生　　大集经中如是说</p>
<p>　若人自誓常经行　　九十日中不坐卧</p>
<p>　三昧中见阿弥陀　　佛立经中如是说</p>
<p>　若人端坐正西向　　九十日中常念佛</p>
<p>　能成三昧生佛前　　文殊般若如是说</p>
<p>　我于众经颂少分　　如是说者无穷尽</p>
<p>　愿同闻者生正信　　佛语真实无欺诳　</p>
<p>疑者曰。观此偈。有十念下至一念生信乐者。乃至但作生意知有佛。亦生彼国。又有七七日至九十日。念佛方乃得生。岂非净土是一。何故修因顿异。释曰。净土虽一。生者自殊。无量寿经总分三辈。十六观经开作九品。若更细分。亦应无量。又疑曰。下品等辈修因既浅。应有退堕。释曰不然。但九品华开有迟速。去佛有远近。得道有利钝。而生彼者。例皆不退。经云。其有生者。悉住正定之聚。又云。众生生者。皆是阿鞞跋致。此言不退。十疑论中。有五种因缘故不退。一者阿弥陀佛大悲愿力。摄持故不退。二者佛光常照故。菩提心常增进不退。三者水鸟树林风声乐响。皆说苦空。闻者常起念佛念法念僧之心故不退。四者彼国纯诸菩萨以为良友。无恶缘境。外无鬼神邪魔。内无三毒等。烦恼毕竟不起故不退。五者生彼国。即寿命永劫。共菩萨佛齐等故不退。况此恶世。非但阙此五缘。抑乃恶友知识。声色醉乱。魔鬼滥真。寿命短促。五种皆恶。妨恼修道。浩劫空过。愿熟思之。愿熟思之。或曰。一切法本无生无灭。平等空寂。何用强劝舍此求彼。释曰。若云求生西方以为取舍乖平等理者。汝还非彼执此。岂不乖理耶。若转计云我亦不求生于彼。亦不求生于此者。则是生断灭见。金刚般若经。岂不谈空。佛诫须菩提云。汝莫作是念。发菩提心者。于法不说断灭相。真解空者。即于因缘法中。了生无生性灭无灭性。非谓断无为不生灭也。中论云。因缘所生法。我说即是空。不云灭无后空也。维摩经云。虽知诸佛国及与众生空。而常修净土。教化诸群生。或曰。净土在心。何须外觅。随其心净则佛土净。岂用迢然求生他方净土耶。释曰。子又不善心土之义也。将谓我心局在方寸。便见西方夐在域外。苟如此者。又云何说心净则佛土净耶。华严云。心佛及众生。是三无差别。佛法既遍。心法亦遍。若各有方面。何谓无差。又云。游心法界如虚空。虚空岂有分隔。若了一念心遍。一尘亦遍。十万亿刹咫步之间。岂在心外。世人若谈空理。便拨略因果。若谈自心。便不信有外诸法。岂唯谤法。亦谤自心殃坠万劫。良可痛哉。妄造是非。障他净土。真恶知识也。无量寿经云。佛告弥勒菩萨诸天人等。无量寿国声闻菩萨。功德智慧不可称说。及其国土。微妙安乐清净若此。何不力为善。念道之自然。宜各勒精进。努力自求之。必得超绝去。往生安乐国。横截五恶道恶趣自然闭。升道无穷极。易往而无人。其国无违逆。自然之所牵。何不弃世事。勤行求道德。可得极长生。寿乐无穷极</p>
<p>　　写弥陀经正信发愿偈</p>
<p>　　　　同前</p>
<font SIZE="2">
<p>　</p>
</font>
<p>　稽首十方佛　　弥陀圣中尊</p>
<p>　方等修多罗　　一切法宝藏</p>
<p>　观音及势至　　大地菩萨僧</p>
<p>　我以诚信心　　刻板并印造</p>
<p>　阿弥陀经卷　　及以正信偈</p>
<p>　旋造各一万　　施四众受持</p>
<p>　偈以发信心　　经以资读诵</p>
<p>　若有每日中　　至少诵三卷</p>
<p>　年诵千八十　　十年万八百</p>
<p>　况复多诵者　　及历多年数</p>
<p>　如是积功德　　自然生佛前</p>
<p>　我此万卷经　　随所流布处</p>
<p>　极少得一人　　诵持生净土</p>
<p>　我愿承此力　　决定生彼国</p>
<p>　况复于多人　　人亡经复在</p>
<p>　展转相传授　　是名无尽灯</p>
<p>　灯灯相照耀　　破生死长夜</p>
<p>　显出佛菩提　　究竟悉同生</p>
<p>　常寂光净土　　持此清净福</p>
<p>　回向奉君亲　　我国圣帝王</p>
<p>　及圣后圣位　　仁寿各万年</p>
<p>　覆育群氓类　　我父母眷属</p>
<p>　怨亲非怨亲　　咸承胜善根</p>
<p>　同生安养国　</p>
<p>　　姚行婆日轮见佛偈(并序)</p>
<p>　　　　妙行法师法怡</p>
<font SIZE="2">
<p>　</p>
</font>
<p>西方阿弥陀佛有四十八愿。其一云。我若作佛时。十方众生。欲生我国。十声念我名号。而不生者。誓不作佛。若人每日早晨合掌面西。称念佛号十声。现世消灾延寿。将来决定往生。睹钱塘喻弥陀。画姚行婆所见日轮中弥陀佛像。人能用心之专。则感应亦如是。妙行比丘法怡。以偈赞曰</p>
<p>　极乐世界有方所　　秖在寻常日没处</p>
<p>　所以佛教韦提希　　谛观落日如悬鼓</p>
<p>　善哉姚氏一老妪　　能以是心求净土</p>
<p>　暮观朝想无岁年　　行持坐念忘寒暑</p>
<p>　弥陀忽从心想生　　恍惚之间明又睹</p>
<p>　是时虚空绝纤云　　桑榆尚驻羲和御</p>
<p>　佛日晃耀夺阳辉　　绀目玉毫妙相具</p>
<p>　目骇心惊喜且悲　　走告导师弥陀喻</p>
<p>　具陈所见悉希有　　愿写金容托毫素</p>
<p>　我闻胜事叹希有　　为说偈言开未悟</p>
<p>　当知去佛甚不远　　阐提那得称其故</p>
<p>　虽过刹土十万亿　　一念超越如跬步</p>
<p>　若有迷人问路头　　向道恁么蓦直去　</p>
<p>　　赞喻弥陀偈(并序)</p>
<p>　　　　左朝议大夫丁注</p>
<font SIZE="2">
<p>　</p>
</font>
<p>净师舍妻奴。为如来徒。募万人结净土会。乡人(丁注)以偈赞之</p>
<p>　心净佛土净　　法王非妄言</p>
<p>　拔身出尘垢　　已见火中莲</p>
<p>　一念不起灭　　极乐即现前</p>
<p>　大千同此境　　岂止万人缘　</p>
<p>　　十六观经颂</p>
<p>　　　　慈云忏主遵式</p>
<font SIZE="2">
<p>　</p>
</font>
<p>　　序分</p>
<p>　韦提重礼请能仁　　愿说西方净报因</p>
<p>　十六观兼三净业　　修之即得往生身　</p>
<p>　　日观</p>
<p>　正坐面西想日轮　　见日欲没如悬鼓</p>
<p>　见已闭目开目间　　皆令明了心坚住　</p>
<p>　　水观</p>
<p>　次作水想见西方　　一切皆为净土水</p>
<p>　既见水已想成冰　　皎然映彻琉璃地　</p>
<p>　　地观</p>
<p>　琉璃宝地正观时　　谛了分明极乐国</p>
<p>　八种清风鼓乐音　　苦空无我无常曲　</p>
<p>　　树观</p>
<p>　四观宝树七重行　　宝华华敷妙宫殿</p>
<p>　宝幢旛盖影重重　　十方佛国于中现　</p>
<p>　　池观</p>
<p>　五想净土七宝池　　池中水有八功德</p>
<p>　宣流念佛法僧名　　妙宝莲华千万亿　</p>
<p>　　总观</p>
<p>　众宝国土宝楼阁　　宝树更兼池间错</p>
<p>　此个总观若成时　　名为粗见彼极乐　</p>
<p>　　华座</p>
<p>　七想莲华妙台座　　广大弥陀愿力成</p>
<p>　作此想时心不乱　　定想极乐国中生　</p>
<p>　　像观</p>
<p>　诸佛如来法界身　　遍入众生一切想</p>
<p>　智者当观此想心　　是心即佛菩萨像　</p>
<p>　　无量寿观</p>
<p>　无量寿佛金色身　　光明普照群生类</p>
<p>　勤修智者系心观　　诸佛现前同授记　</p>
<p>　　观世音观</p>
<p>　观音菩萨紫金身　　眉间毫相七宝色</p>
<p>　流出光明满十方　　光中化佛无数亿　</p>
<p>　　大势至观</p>
<p>　次观势至菩萨身　　量等观音无有异</p>
<p>　但于肉髻宝瓶中　　盛众光明现佛事　</p>
<p>　　普往生观</p>
<p>　端想身生极乐界　　莲华合闭身居内</p>
<p>　华开见佛满虚空　　水鸟树林宣法偈　</p>
<p>　　杂往生观</p>
<p>　重想弥陀二菩萨　　神通变现事如前</p>
<p>　杂沓观成无量福　　定生安养奉金仙　</p>
<p>　　上品上生</p>
<p>　慈心不杀持众戒　　读诵大乘方等经</p>
<p>　修行六念回向愿　　临终化佛悉来迎　</p>
<p>　　上品中生</p>
<p>　不必受持方等经　　解第一义明因果</p>
<p>　紫金台现命终时　　自见身于台上坐　</p>
<p>　　上品下生</p>
<p>　深信因果奉大乘　　但发无上菩提意</p>
<p>　以此功德回愿生　　生已当住欢喜地　</p>
<p>　　中品上生</p>
<p>　受持五戒八戒斋　　修行诸戒回向愿</p>
<p>　命终生彼闻法音　　应时即得阿罗汉　</p>
<p>　　中品中生</p>
<p>　若人至心一日夜　　持戒持斋无破缺</p>
<p>　以此功德回愿生　　七日华敷成记莂　</p>
<p>　　中品下生</p>
<p>　孝养父母行仁义　　临终复遇善知识</p>
<p>　广说弥陀大愿因　　屈伸臂顷生彼国　</p>
<p>　　下品上生</p>
<p>　若人虽不谤尊经　　造众恶业无惭愧</p>
<p>　临终遇劝念弥陀　　生彼十劫得初地　</p>
<p>　　下品中生</p>
<p>　若有众生犯众戒　　盗取僧祇三宝物</p>
<p>　临终遇劝念弥陀　　一念顷间生彼国　</p>
<p>　　下品下生</p>
<p>　有作五逆十恶业　　应堕地狱受诸苦</p>
<p>　临终遇劝念弥陀　　决定超生于彼土　</p>
<p>　　十六观颂</p>
<p>　　　　樝庵法师有严</p>
<font SIZE="2">
<p>　</p>
</font>
<p>　　日观</p>
<p>　落日之形似鼓悬　　加趺端坐面西边</p>
<p>　身虽未到华池上　　先送心归极乐天　</p>
<p>　　水观</p>
<p>　想水为冰彻底清　　表琉璃地宝幢擎</p>
<p>　光明照曜如千日　　此号禅心水观成　</p>
<p>　　地观</p>
<p>　宝地庄严华雨时　　幢旛楼阁好思惟</p>
<p>　地平况是心千法　　托境明心不可移　</p>
<p>　　树观</p>
<p>　宝树重重相倚高　　庄严珠网几层霄</p>
<p>　若能了得唯心境　　虽在西方路不遥　</p>
<p>　　池观</p>
<p>　八德澄渟号德池　　金沙为底曜光辉</p>
<p>　水流又说无生偈　　闻是观心敛念时　</p>
<p>　　总观</p>
<p>　宝严国土七珍成　　楼阁之中天乐鸣</p>
<p>　玉树华池名总观　　观明灭罪事非轻　</p>
<p>　　华座观</p>
<p>　莲华八万四千叶　　众妙庄严无数光</p>
<p>　以此莲华为宝座　　开敷待坐法中王　</p>
<p>　　佛菩萨观</p>
<p>　观佛真身慧未开　　先令想像坐华台</p>
<p>　佛菩萨身满彼国　　须了像从何处来　</p>
<p>　　无量寿观</p>
<p>　彼佛巍巍尊胜身　　光明遍照数如尘</p>
<p>　众生蒙照心归佛　　便是西方净土人　</p>
<p>　　观世音观</p>
<p>　菩萨名为观世音　　十方普覆大悲心</p>
<p>　紫金光聚威神力　　接引众生誓海深　</p>
<p>　　大势至观</p>
<p>　无上力名大势至　　净妙明号无边光</p>
<p>　若人观念此菩萨　　不处胞胎臭秽囊　</p>
<p>　　普往生观</p>
<p>　普观成时便有功　　想身西入妙华丛</p>
<p>　莲华开合分明见　　菩萨如来满碧空　</p>
<p>　　杂想观</p>
<p>　佛现威光大小身　　观音势至以为邻</p>
<p>　若令杂观今成就　　此又名为清净因　</p>
<p>　　上辈三观</p>
<p>　上辈分三品以深　　命终诸佛赐光临</p>
<p>　华台迎接生安养　　知是圆宗十信心　</p>
<p>　　中辈三观</p>
<p>　中辈生为五品人　　外修戒检内修真</p>
<p>　命终五道横超出　　便作西方无漏身　</p>
<p>　　下辈三观</p>
<p>　凡夫虽造业多端　　落日池边曾想观</p>
<p>　名字即人生净土　　当知非易亦非难　</p>
<p>　　十六观颂</p>
<p>　　　　大智律师元照</p>
<font SIZE="2">
<p>　</p>
</font>
<p>　　灵山众会</p>
<p>　耆阇山没。王宫中出。事毕还归。阿难重述</p>
<p>　　韦提请法</p>
<p>　禁闭深宫。发起大事。浊恶众生。于今受赐</p>
<p>　　第一日观</p>
<p>　落日悬鼓。出生死路。十二时中。系念一处</p>
<p>　　第二水观</p>
<p>　大水澄清。凝然水结。表琉璃地。内外映彻</p>
<p>　　第三地观</p>
<p>　琉璃地上。庄严众相。了见分别。除疑破障</p>
<p>　　第四树观</p>
<p>　行树七重。珠网华宫。清阴垂布。妙好无穷</p>
<p>　　第五池观</p>
<p>　八池德水。七宝妙色。莲开鸟鸣。洗除烦惑</p>
<p>　　第六总观</p>
<p>　楼中天乐。赞佛法僧。宝树地池。一念圆成</p>
<p>　　第七座观</p>
<p>　大莲华座。百宝严饰。微妙难思。法藏愿力</p>
<p>　　第八像观</p>
<p>　托像凝真。见真忘像。三圣炳然。尚名粗想</p>
<p>　　第九佛观</p>
<p>　观佛相好。一经宗要。三昧现前。始知深妙</p>
<p>　　十观音观</p>
<p>　光临五道。佛立顶冠。闻名获福。何况谛观</p>
<p>　　十一势至观</p>
<p>　光通诸佛。力救群苦。顶瓶盛光。普现佛土</p>
<p>　　十二普观</p>
<p>　趺坐莲中。莲华开合。依正庄严。一切俱摄</p>
<p>　　十三杂观</p>
<p>　卓乎池上。一丈六像。变现大小。了无定相</p>
<p>　　十四</p>
<p>　　上品上生</p>
<p>　三心圆发。谛理深明。金台随往。即证无生</p>
<p>　　上品中生</p>
<p>　达诸法空。了无惊动。有愿即生。不必读诵</p>
<p>　　上品下生</p>
<p>　但发道心。未穷妙理。到彼开明。获菩提记</p>
<p>　　十五</p>
<p>　　中品上生</p>
<p>　诸戒久持。往生如愿。闻说苦空。得阿罗汉</p>
<p>　　中品中生</p>
<p>　一日一夜。奉戒愿求。莲开见佛。即预圣流</p>
<p>　　中品下生</p>
<p>　孝友仁慈。知识开悟。遇二菩萨。闻法得度</p>
<p>　　十六</p>
<p>　　下品上生</p>
<p>　生平积恶。死遇良师。一称佛号。生莲华池</p>
<p>　　下品中生</p>
<p>　毁戒业深。狱火俱至。闻法回心。众圣迎去</p>
<p>　　下品下生</p>
<p>　十恶五逆。临终苦逼。教称十念。华开金色</p>
<p>　　劝化径路修行颂</p>
<p>　　　　京师比丘善导</p>
<font SIZE="2">
<p>　</p>
</font>
<p>　渐渐鸡皮鹤发　　看看行步躘蹱</p>
<p>　假饶金玉满堂　　谁免衰残老病</p>
<p>　任汝千般快乐　　无常终是到来</p>
<p>　唯有径路修行　　但念阿弥陀佛　</p>
<p>　　劝念佛颂</p>
<p>　　　　慈觉禅师宗赜</p>
<font SIZE="2">
<p>　</p>
</font>
<p>　三界炎炎如火聚　　道人未是安身处</p>
<p>　莲华胜友待多时　　收拾身心好归去</p>
<p>　目想心存望圣仪　　直须念念勿生疑</p>
<p>　他年净土华门处　　记取娑婆念佛时</p>
<p>　极乐不离真法界　　弥陀即是自心王</p>
<p>　眉间毫相无方所　　露柱灯笼亦放光</p>
<p>　恳修斋戒莫因循　　千圣同开念佛门</p>
<p>　一旦功成归净土　　白毫光裹奉慈尊　</p>
<p>　　西方净土颂</p>
<p>　　　　同前</p>
<font SIZE="2">
<p>　</p>
</font>
<p>　西方多乐事　　浩劫杳难宣</p>
<p>　寿量曾无尽　　光明岂有边</p>
<p>　道风吹绿蕙　　定水发红莲</p>
<p>　海会朝宗处　　天华落座前</p>
<p>　海众咸清净　　菩提道易成</p>
<p>　心心皆正念　　物物契真乘</p>
<p>　性地琉璃莹　　圆音众鸟鸣</p>
<p>　会须登觉岸　　莫遣随疑城</p>
<p>　足蹈无忧地　　身居不老乡</p>
<p>　六时朝圣主　　清旦诣他方</p>
<p>　宝殿随身去　　天华遍刹香</p>
<p>　归来还本住　　禅悦味何长</p>
<p>　莫谓西方远　　西方在目前</p>
<p>　虽然过十万　　曾不离三千</p>
<p>　念佛才开口　　华池已种莲</p>
<p>　信心如不退　　决定礼金仙</p>
<p>　池凝功德水　　风动管弦音</p>
<p>　罗网幔空界　　楼台映宝林</p>
<p>　六根常合道　　万境了唯心</p>
<p>　不是人难到　　都缘信未深</p>
<p>　行业分三辈　　莲华共一池</p>
<p>　既然登极乐　　决定获阿难</p>
<p>　障尽舒光日　　心开见佛时</p>
<p>　个中无限乐　　同道者方知</p>
<p>　极乐真如理　　弥陀智慧光</p>
<p>　迷时沈此土　　悟即往西方</p>
<p>　浩浩轮回息　　迢迢寿命长</p>
<p>　信根才一念　　心地已清凉</p>
<p>　信重终须往　　疑多未可知</p>
<p>　净心凭一念　　功行越僧祇</p>
<p>　便列阿惟位　　还将补处齐</p>
<p>　进修宜勇猛　　不必待多时</p>
<p>　人问禅家者　　宗门万事忘</p>
<p>　既能超极乐　　何必往西方</p>
<p>　却听禅家语　　西方是本乡</p>
<p>　马鸣亲训诲　　龙树亦称扬</p>
<p>　莫话娑婆苦　　娑婆苦杀人</p>
<p>　贪嗔痴乱意　　皮肉血为身</p>
<p>　罗刹怨憎窟　　无明阴入村</p>
<p>　会须登极乐　　归路莫因循</p>
<p>　莫话娑婆苦　　娑婆苦最深</p>
<p>　邪魔常作伴　　疾病每相侵</p>
<p>　声色妖淫地　　禅那淡泊心</p>
<p>　会须登极乐　　归路莫沉吟</p>
<p>　莫话娑婆苦　　令人涕泪交</p>
<p>　三灾轮内转　　五痛火中烧</p>
<p>　鹤树光长掩　　龙华会正遥</p>
<p>　会须登极乐　　归路莫辞劳</p>
<p>　莫话娑婆苦　　韦提白世尊</p>
<p>　劫逢烦恼浊　　儿号未生冤</p>
<p>　调达心何逆　　瓶沙恨莫论</p>
<p>　会须登极乐　　此恶未尝闻　</p>
<p>　　观佛三昧颂</p>
<p>　　　　樝庵法师有严</p>
<font SIZE="2">
<p>　</p>
</font>
<p>　若人愿得生安养　　智者令人修观想</p>
<p>　弥陀真身难以观　　初心且观雕画像</p>
<p>　想成相起心眼开　　黄金色身如指掌</p>
<p>　一念横截五恶道　　谁谓无人令易往　</p>
<p>　　劝念佛颂</p>
<p>　　　　慈受禅师怀深</p>
<font SIZE="2">
<p>　</p>
</font>
<p>　万人同志念弥陀　　众力相成愿力多</p>
<p>　一朵莲开亲见佛　　方知净土胜娑婆</p>
<p>　树林水鸟各宣扬　　宝网金台尽道场</p>
<p>　会得钟鸣并鼓响　　弥陀触处放毫光</p>
<p>　鬓发看看染雪霜　　心猿意马尚颠狂</p>
<p>　一朝掩目空归去　　始信泥犁岁月长</p>
<p>　业报差殊事不同　　劳生无地出樊笼</p>
<p>　欲知自性弥陀佛　　在汝朝昏一念中</p>
<p>　众生苦海业坑深　　不信因缘久溺沈</p>
<p>　闻得又声方念佛　　始知妻子老婆心</p>
<p>　不是山僧说是非　　修行魔事要君知</p>
<p>　直须急峭草鞋底　　透过娑婆五欲池　</p>
<p>　　示陈行婆颂(并序)</p>
<p>　　　　慈辩法从师谏</p>
<font SIZE="2">
<p>　</p>
</font>
<p>行婆见师。师问修行许久。婆称修行多年。师问曾见阿难。婆称多见善知识。师问如何指示。答曰。直截根源。也不看经。也不念佛。师云。错了也因为说法。婆既信服。遂示以二颂</p>
<p>　直截根源不用修　　算来此语少来由</p>
<p>　会须把本逃生死　　念念弥陀勿外求</p>
<p>　念佛看经是本程　　须信从来水是冰</p>
<p>　但向根源深体究　　声声提起甚分明　</p>
<p>　　劝修净业颂</p>
<p>　　　　大智律师元照</p>
<font SIZE="2">
<p>　</p>
</font>
<p>　闻说西方最易求　　万缘从此一时休</p>
<p>　轮珠叠足圆蒲上　　秖与弥陀作底头</p>
<p>　听教参禅逐外寻　　未尝回首一沉吟</p>
<p>　眼光将落前程暗　　始信平生错用心　</p>
<p>　　化导念佛颂</p>
<p>　　　　清照律师慧亨</p>
<font SIZE="2">
<p>　</p>
</font>
<p>　释迦如实赞西方　　依正超伦意已彰</p>
<p>　信愿持名无别想　　声声心住白毫光</p>
<p>　尘劫熏成功德身　　无边光寿立嘉名</p>
<p>　由兹佛佛皆称赞　　我等如何不举声</p>
<p>　四字鸿名金口宣　　功成唯在我心坚</p>
<p>　神方简易真希有　　一捝忻然处宝莲　</p>
<p>　　念佛心要颂(并序)</p>
<p>　　　　草庵法师道因</p>
<font SIZE="2">
<p>　</p>
</font>
<p>释迦如来说。阿弥陀佛是法界身。天台智者又言。实相为体。凭兹二说。以为心要。则十万亿刹。若临明镜矣。聊成拙颂。自印其心。或有知音能随喜否</p>
<p>　无边刹海海涵空　　海空全是莲华宫</p>
<p>　莲宫周遍遍空海　　空海独露弥陀容</p>
<p>　阿弥陀佛不生灭　　难觅难拈水中月</p>
<p>　绝非离句如是身　　如是感通如是说</p>
<p>　我与弥陀本不二　　妄觉潜生忽成异</p>
<p>　从今扫尽空有尘　　父子天然两相值</p>
<p>　誓修三福勤六念　　身口意业无瑕玷</p>
<p>　我今以此念弥陀　　不见弥陀终不厌　</p>
<p>　　雕弥陀香像颂(并序)</p>
<p>　　　　解空法师可观</p>
<font SIZE="2">
<p>　</p>
</font>
<p>四明湖西。有崇教受业梵勤行人。夙愿力故。来入延庆观堂。行普贤忏。诵法华经。暗中摩顶自不知觉。以此回向西方。增长念佛三昧。雕紫檀香阿弥陀佛。如水中月了不可得。求老竹庵。为作证明。别无拈出。只这个是</p>
<p>　白玉明毫唯我心　　紫金光相即我性</p>
<p>　光相一时不可得　　直下无非妙胜定　</p>
<p>　　颂净土次颂辞世</p>
<p>　　　　法镜讲主若愚</p>
<font SIZE="2">
<p>　</p>
</font>
<p>　空裹千华罗网　　梦中七宝华池</p>
<p>　踏得西归地稳　　更无一点狐疑　</p>
<p>　本是无家何处归　　云边一路正谁知</p>
<p>　溪光摇落西山月　　正是仙潭梦断时　</p>
<p>　　称赞西方</p>
<p>　　　　幻住居士任彪</p>
<font SIZE="2">
<p>　</p>
</font>
<p>　七宝池塘功德水　　六时禽鸟法音声</p>
<p>　慈光交络无魔恼　　自在飞行不死生</p>
<p>　楼阁庄严金界道　　莲华香洁宝光明</p>
<p>　华鬘璎珞相逢者　　尽说皆因念佛生　</p>
<p>　　劝修净土</p>
<p>　　　　桐江法师择映</p>
<font SIZE="2">
<p>　</p>
</font>
<p>　苦哉苦哉实苦哉　　底事伶俜不肯回</p>
<p>　慈父悲思玉堂上　　欲传家业待君来　</p>
<p>　　白莲净社</p>
<p>　　　　右街鉴义从正</p>
<font SIZE="2">
<p>　</p>
</font>
<p>　归去来兮归去来　　西方净土白莲开</p>
<p>　阵阵香风吹不散　　逍遥快乐紫金台　</p>
<p>　　净业佛魔</p>
<p>　　　　寿安法师良弼</p>
<font SIZE="2">
<p>　</p>
</font>
<p>　弥陀礼弥陀　　步步绝娑婆</p>
<p>　佛尚不得佛　　魔从何处魔　</p>
<p>　　劝修净业</p>
<p>　　　　昌国宰王存之</p>
<font SIZE="2">
<p>　</p>
</font>
<p>　世事等一梦　　人生谁百年</p>
<p>　念念弥陀佛　　池中结宝莲　</p>
<p>　　劝世念佛颂</p>
<p>　　　　失作者名</p>
<font SIZE="2">
<p>　</p>
</font>
<p>　浮世生身事若何　　犹如春燕累巢窠</p>
<p>　波波役役营家计　　不如随分念弥陀</p>
<p>　文章俊辩应高科　　朱紫荣身意气多</p>
<p>　官高谁免无常至　　不如方便念弥陀</p>
<p>　飞枪走射势难过　　骏马骑来疾似梭</p>
<p>　力敌万夫输老病　　不如习善念弥陀</p>
<p>　富贵资财不厌多　　朝昏计算恐差讹</p>
<p>　忧烦不觉头如雪　　不如知足念弥陀</p>
<p>　音声清响善讴歌　　一曲新词格调和</p>
<p>　直饶唱得行云坠　　不如净口念弥陀</p>
<p>　柳眉星眼赛姮娥　　玉体时新著绮罗</p>
<p>　华容只可长年少　　不如及早念弥陀</p>
<p>　棋夸敌国智谋多　　打劫争先在切瑳</p>
<p>　光阴一半因兹废　　不如端坐念弥陀</p>
<p>　商人经纪最奔波　　远地他方到处过</p>
<p>　江湖风浪危中险　　不如归去念弥陀</p>
<p>　惯会公方损陷他　　巧装词讼逞喽啰</p>
<p>　家财渐破招人怨　　不如省事念弥陀</p>
<p>　杀业冤家渐债多　　将何词理见阎罗</p>
<p>　教君一路超生法　　不如知悔念弥陀　</p>
<p>　　净土咏(出宝王论)</p>
<p>　　　　晋康乐谢灵运</p>
<font SIZE="2">
<p>　</p>
</font>
<p>　法藏长王宫　　怀道出国城</p>
<p>　愿言四十八　　弘誓拯群生</p>
<p>　净土一何妙　　来者皆菁英</p>
<p>　颓言安可寄　　乘化必晨征　</p>
<p>　　念佛三昧诗</p>
<p>　　　　晋琅琊王乔之</p>
<font SIZE="2">
<p>　</p>
</font>
<p>　妙用在兹　　涉有览无　　神由昧彻</p>
<p>　识以照粗　　积微自引　　因功本虚</p>
<p>　泯彼三观　　忘此豪余　　寂寞何始</p>
<p>　履玄通微　　融然忘适　　乃廓灵晖</p>
<p>　心游缅域　　得不践机　　用之以冲</p>
<p>　会之以希　　神姿天凝　　圆映朝云</p>
<p>　与化而咸　　与物斯群　　应不以方</p>
<p>　受者自分　　瞬尔渊镜　　金水尘纷</p>
<p>　慨自一生　　夙之慧识　　托崇渊人</p>
<p>　庶藉冥力　　思转豪功　　在深不测</p>
<p>　至起之念　　注心西极(出庐山集)　</p>
<p>　　念佛三昧诗(并序)</p>
<p>　　　　慈云忏主遵式</p>
<font SIZE="2">
<p>　</p>
</font>
<p>叙曰。念佛三昧践圣之妙道。凡揭厉于法流者。何莫由斯矣。晋慧远师。化浔阳集贤辈。乘之为际极之轨。琅琊王乔之洎群贤。皆为念佛三昧诗。远为序。皇宋丙申沙门(遵式)会四明高尚之宾百余人。春冬二仲一日一夜。萃宝云讲堂想无量觉。行汉魏经。壬寅既废。适台之东山。忽思俄成故事。惜无述焉。乃拟晋贤作诗。寄题于石。垂于后世也(诗四章八句)</p>
<p>　万感外形骸　　俨然虚堂寂</p>
<p>　明毫冠群彩　　幽神资始续</p>
<p>　妙象非夙预　　俗览岂良觌</p>
<p>　析之会入微　　清玩心无怿</p>
<p>　金肌昧真见　　八音愚正闻</p>
<p>　玄空了无托　　至涉宁有勋</p>
<p>　森罗会都寂　　长空销积氛</p>
<p>　良哉此达观　　局士安与云</p>
<p>　融怉回曲照　　熙如鉴中象</p>
<p>　谛览无遗心　　虚求非滞想</p>
<p>　追梦忘始终　　通幽宛如往</p>
<p>　藉此会神姿　　逍遥期西赏</p>
<p>　鉴极玄想孤　　动静如为区</p>
<p>　大象讵形仪　　大方谁廉隅</p>
<p>　正赏不隐括　　妙践无回迂</p>
<p>　心澄遍知海　　粲粲黄金躯　</p>
<p>　　别李秘书始兴寺所居</p>
<p>　　　　草堂先生杜子美</p>
<font SIZE="2">
<p>　</p>
</font>
<p>　不见秘书心若失　　及见秘书失心疾</p>
<p>　安为动主理信然　　我独觉子神充实</p>
<p>　重闻西方之观经　　老身古寺风泠泠</p>
<p>　妻儿待米且归去　　他日杖藜来细听　</p>
<p>　　东林寺临水坐</p>
<p>　　　　香山居士白居易</p>
<font SIZE="2">
<p>　</p>
</font>
<p>　昔为东掖垣中客　　今作西方社里人</p>
<p>　手把杨枝临水坐　　闲思往事似前身　</p>
<p>　　吊天竺宝月大师</p>
<p>　　　　东坡居士苏轼</p>
<font SIZE="2">
<p>　</p>
</font>
<p>　生死犹如臂屈伸　　情钟我辈一酸辛</p>
<p>　乐天不是蓬莱客　　凭仗西方作主人　</p>
<p>　　除夜</p>
<p>　　　　后山居士陈无已</p>
<font SIZE="2">
<p>　</p>
</font>
<p>　七十已强半　　所余能几何</p>
<p>　悬知暮景促　　更觉后生多</p>
<p>　遁世多为累　　留年睡作魔</p>
<p>　西归端着便　　老子不娑婆　后山又有三诗。亦志在西方。今撮其要句附于此。寄参寥诗曰。平生西方愿。摆落区中缘。唯于世外人。相从可忘年。寄李学士诗曰。稍寻东刹论兹事。赖有西方托后车。别圆澄禅师诗曰。平生准拟西行计。老着人间此何意。他年佛会见头陀。知是当年老居士。后山居士。真近代诗人冠冕。其拳拳乐邦乃如此。则凡风骚之士。岂可唯以呤安一个字。捻尽数茎髭为务耶</p>
<p>　　钱唐胜事寄江宁府主马侍郎</p>
<p>　　　　(天竺)忏主遵式</p>
<font SIZE="2">
<p>　</p>
</font>
<p>　往岁钱唐胜事并　　就中安养最存诚</p>
<p>　心池菡萏如长在　　须作西方佛上卿　</p>
<p>　(侍郎往岁酷于西方净土。尝印造弥陀法门一千卷。分施道俗。因是生于西方)</p>
<p>　　瑞竹悟老种莲</p>
<p>　　　　无为子杨杰</p>
<font SIZE="2">
<p>　</p>
</font>
<p>　东林闻说好林泉　　社会荒凉几百年</p>
<p>　灵物孰如崔氏竹　　方池新种远公莲</p>
<p>　华严顿净三千界　　庐阜重招十八贤</p>
<p>　应笑陶潜又归去　　白云幽鸟伴归田　</p>
<p>　　庐山白莲社</p>
<p>　　　　御溪沙门怀悟</p>
<font SIZE="2">
<p>　</p>
</font>
<p>　晋室陵迟帝纪侵　　群英晦迹匡山阴</p>
<p>　楼烦大士麾尘尾　　十七高贤争扣几</p>
<p>　才高孰谓文中龙　　返使伊人思谢公</p>
<p>　烟飞露滴玉池空　　雪莲蘸影摇秋风　</p>
<p>　　赠弥陀道者(即喻弥陀)</p>
<p>　　　　直秘阁黄诰</p>
<font SIZE="2">
<p>　</p>
</font>
<p>　净公他日号良医　　一悟真空便决疑</p>
<p>　孝行未应忘父母　　信心无复念妻儿</p>
<p>　鹿门羞比庞居士　　莲社欣逢远法师</p>
<p>　更作西方清净观　　白毫常现五须弥　</p>
<p>　　十六观近体诗</p>
<p>　　　　沙门冲默</p>
<font SIZE="2">
<p>　</p>
</font>
<p>　　日观</p>
<p>　年来香火寸心明　　拟跨迢迢十万程</p>
<p>　每向日轮垂没处　　静凝心观便功成</p>
<p>　灵丹岂独瘳诸苦　　幻骨须期会五清</p>
<p>　满目山川非故国　　终归安养是神京　</p>
<p>　　水观</p>
<p>　大水凝水没海涯　　光明昭彻遍河沙</p>
<p>　空中不觉乾坤大　　心外元无雾霭遮</p>
<p>　自恨此生投境晚　　因嗟群妄落空邪</p>
<p>　林间不废芭蕉观　　只待莲舟促到家　</p>
<p>　　地观</p>
<p>　融心绝处匪邦基　　小道那知有大逵</p>
<p>　天乐满空鸣梵呗　　金幢擎地映琉璃</p>
<p>　略无惉懘神根爽　　不怕闲浮急景移</p>
<p>　试问海山长不死　　何如弹指在瑶墀　</p>
<p>　　树观</p>
<p>　莫把名言向外寻　　觉天境界最高深</p>
<p>　重重宝珠非他物　　一一珠光出自心</p>
<p>　超往未成由缺诵　　积功终不厌穿针</p>
<p>　无生社友应招手　　许我同参悟一音　</p>
<p>　　池观</p>
<p>　水流八德凝神冷　　莲放诸珍眩眼奇</p>
<p>　波镜华间传绝唱　　禽翻宝岸影相随</p>
<p>　几年浪迹忘归计　　此日追怀定集池</p>
<p>　小憩胡床形梦想　　觉来心地独熙怡　</p>
<p>　　总观</p>
<p>　欲天富乐在层霄　　比校恒沙不易饶</p>
<p>　畟塞诸仙戏楼阁　　宣扬三宝吹笙箫</p>
<p>　无何境里非凡想　　解脱光中未觉嚣</p>
<p>　总观殷勤师子吼　　野干惊慑破邪妖　</p>
<p>　　华座</p>
<p>　遍知夙愿丘山重　　陆地生莲合自然</p>
<p>　宝座巍峨难比喻　　珍幢高出中方圆</p>
<p>　想成法法元无迹　　目击尘尘本太玄</p>
<p>　切忌丝头落魔网　　直须消殒此生前　</p>
<p>　　像观</p>
<p>　真境太高凡目眩　　先施像观示常容</p>
<p>　要知相好从何起　　直指心源有路冲</p>
<p>　金相炳明如杲日　　毫光柔软似轻茸</p>
<p>　会须生佛融方寸　　豁破尘昏万万重　</p>
<p>　　真身</p>
<p>　八万尊崇全体现　　光明常鉴刹尘傍</p>
<p>　生死浩劫难遭遇　　寤寐存诚未始忘</p>
<p>　铭愿凿山营胜业　　刻莲成漏伺朝阳</p>
<p>　风流莲社今千载　　犹有嘉声着处香　</p>
<p>　　观音</p>
<p>　三十六重圆感应　　网罗群品出飘沈</p>
<p>　天冠化佛标垂迹　　沙界随机演妙音</p>
<p>　璎珞满身笼皓月　　杨枝在手露真金</p>
<p>　我生多病常归仰　　鼠饮不知江海深　</p>
<p>　　势至</p>
<p>　冠插金瓶华百亿　　摩尼异宝映砗磲</p>
<p>　光含刹土严身相　　风动琳琅响佩裾</p>
<p>　念佛圆通功夙着　　摄生方便业先祛</p>
<p>　真慈浩漾无涯涘　　终日神光蔽草庐　</p>
<p>　　普观</p>
<p>　圣观才融惑妄轻　　凝眸顷刻到华汀</p>
<p>　九莲台稳超凡世　　百宝光寒照幻形</p>
<p>　鸟语琼林混天乐　　波摇金沼契圆经</p>
<p>　不知几劫伶俜苦　　洗耳今朝试一听　</p>
<p>　　杂观</p>
<p>　六十万亿巍巍量　　悠悠凡浅未应窥</p>
<p>　宝池常想融粗相　　尘刹垂形适异宜</p>
<p>　圣语昭彰无可议　　佛身胜劣合先知</p>
<p>　裹粮日日欲西迈　　谨勿将心起大疑　</p>
<p>　　上三品</p>
<p>　脱得棘林登上品　　芬陀华在火中开</p>
<p>　禅可久寂已无浪　　心镜元明不受埃</p>
<p>　此去便成无上忍　　新游争仰出群才</p>
<p>　填空烈圣浑垂手　　特与金刚胜妙台　</p>
<p>　　中三品</p>
<p>　小教岂能营净业　　回心入大始应知</p>
<p>　因崇诸戒无玼玷　　果证三明绝妄痴</p>
<p>　耳听出家离苦法　　心持无我是真基</p>
<p>　屈伸臂顷出三界　　一朵莲房出宝池　</p>
<p>　　下三品</p>
<p>　愚流习恶久成风　　平昔那知黑白踪</p>
<p>　直待垂终诸业现　　方惊已困四蛇攻</p>
<p>　自非宿善熏闻力　　安得称名勇猛功</p>
<p>　陡觉凉风吹业火　　玉毫光里面金容　</p>
<p>　　庐山莲社</p>
<p>　　　　监簿喻良能</p>
<font SIZE="2">
<p>　</p>
</font>
<p>　远公结社事清修　　永睿宗雷并俊游</p>
<p>　千古空余旧名字　　白莲零落不胜秋</p>
<p>　前生我是比丘身　　处处云山有宿因</p>
<p>　何日尘缘都净尽　　重为香火社中人　</p>
<p>　　次韵莲社</p>
<p>　　　　释褐刘淳叟</p>
<font SIZE="2">
<p>　</p>
</font>
<p>　买酒却邀陶令入　　闭门不放谢公游</p>
<p>　风流千古无人会　　闲却芙蕖几度秋　</p>
<p>　　庐山十八贤</p>
<p>　　　　东溪释祖可</p>
<font SIZE="2">
<p>　</p>
</font>
<p>　不能晋室扶倾覆　　尽作西方社里人</p>
<p>　岂意一时希有事　　翻令元亮两眉颦　</p>
<p>　　怀安养故乡诗(并序)</p>
<p>　　　　樝庵法师有严</p>
<font SIZE="2">
<p>　</p>
</font>
<p>余以安养为故乡。乃即心净土。虽久思归。且步覆未至。可不哀哉。因作是诗焉。读者幸无以取舍为诮</p>
<p>　达士身心非迩遐　　虽云四海尽为家</p>
<p>　争如故国游琼树　　况得通衢御宝车</p>
<p>　屈指多年不归去　　论情凡事杳无涯</p>
<p>　空烦父母倚门望　　待孕池莲九品华</p>
<p>　几年衣袂惹京尘　　志气陵云莫自伸</p>
<p>　南雁数声乡梦断　　秋风终夕泪痕频</p>
<p>　此回若不怀归计　　向后从谁结善邻</p>
<p>　请看路傍埋朽骨　　其中多是未归人</p>
<p>　西方真净本吾家　　今忆归程十万赊</p>
<p>　客路伶俜都已困　　风尘孤苦最堪嗟</p>
<p>　七重树耸千般乐　　八德池深四样华</p>
<p>　莫怪近来乡梦切　　柰何荣辱事无涯</p>
<p>　昔年容易别琼楼　　本也无心作远游</p>
<p>　岂意而今发垂雪　　片怀长挂月西钩</p>
<p>　枕中忍思飞归鸟　　槛外频惊落叶秋</p>
<p>　一炷檀烟一声磬　　等闲遥望泪横流　樝庵法师。专修净业景暮之切。见之于诗。岂意。而今发垂雪。片怀长挂月西钩。佳句也。非识妙者。莫能窥。然此诗赓者甚众。不能备录。独保福询师。有短景只嗟鱼少水。长途仍恐象无钩之句。颇脍炙人口。草庵录所载误矣</p>
<p>　　怀西方诗</p>
<p>　　　　北山法师可旻</p>
<font SIZE="2">
<p>　</p>
</font>
<p>　家在天涯落日边　　望中行树隔云烟</p>
<p>　一弹指顷虽能到　　三历僧祇或不前</p>
<p>　珠网七重光匼匝　　莲华四种色新鲜</p>
<p>　归时善友相迎迓　　应问抛离几许年</p>
<p>　但能忻厌作行持　　本性唯心岂不知</p>
<p>　三界飘蓬情染惹　　四生流浪力羸疲</p>
<p>　弯弯玉兔初生处　　烁烁金乌欲坠时</p>
<p>　黄面老亲频倚望　　急须脂辖促归期</p>
<p>　已知今是昔何非　　深掩柴门到落晖</p>
<p>　竹尾轻摇新月上　　帘腰半卷宿云归</p>
<p>　山林气味盈怀抱　　松柏香烟满布衣</p>
<p>　片石蒲团长燕坐　　寸心西趁落霞飞</p>
<p>　西指西瞿更向西　　向西西去有招提</p>
<p>　华开菡萏光无夜　　地布琉璃莹绝泥</p>
<p>　风动法音强八咏　　池流德水胜双溪</p>
<p>　临终但得超生去　　九品从教低处低　</p>
<p>又五言二首</p>
<p>　娑婆堪忍界　　稚小着嬉游</p>
<p>　送想凭红日　　伤心已白头</p>
<p>　袅袅莲千朵　　弯弯月一钩</p>
<p>　未知何日往　　弹指到琼楼</p>
<p>　一等根茎别　　千华永莫齐</p>
<p>　开敷承佛足　　奇妙入经题</p>
<p>　叶嫩金浮水　　根灵玉在泥</p>
<p>　誓期缘谢日　　步步踏归西　</p>
<p>　　湖州觉海弥陀阁</p>
<p>　　　　祠部张景修</p>
<font SIZE="2">
<p>　</p>
</font>
<p>　仙潭觉海唐兴善　　像设瑰琦古至今</p>
<p>　殿柱倒书雷部火　　市桥横渡木观音</p>
<p>　窗前竹影摇金翠　　风外莲香散水沈</p>
<p>　况有弥陀新建阁　　动人无限往生心　</p>
<p>　　西归轩</p>
<p>　　　　萝月禅师昙莹</p>
<font SIZE="2">
<p>　</p>
</font>
<p>　君言乐国是吾家　　自笑飘零客路赊</p>
<p>　一点归心悬落日　　百年幻事寄空华</p>
<p>　脐轮不鼓经帘卷　　鼻观常清篆缕斜</p>
<p>　正念相成无外物　　小窗行树绿交加　</p>
<p>　　忆佛轩诗(并序)</p>
<p>　　　　雪溪首座希颜</p>
<font SIZE="2">
<p>　</p>
</font>
<p>自古有言。人生百岁七十者稀(予)十六祝发。叨预僧列。今幸七十处世非久。朝夕人耳。平居非不诵经称佛。犹恨未为专注。遂取首楞严势至章。若人忆佛念佛。见前当来必定见佛之语。命小轩曰忆佛。庶几以为临终见佛光容耳。且作山偈以系于右</p>
<p>　多年逃逝鬓如丝　　忆佛难忘十二时</p>
<p>　咄咄自嗟为荡子　　几番华发路边枝</p>
<p>　自怜忆佛暮年深　　除佛无能写我心</p>
<p>　谁道万金为客好　　终非一饭在家林</p>
<p>　随波逐浪去翩翩　　弹指声中七十年</p>
<p>　岂不向来知忆佛　　欲从老去更加鞭</p>
<p>　扫除意地空空已　　焕发心华粲粲然</p>
<p>　决定此身如许见　　风埃蝉蜕笑谈边</p>
<p>　有盟晚景欲重寻　　唯是拳拳忆佛心</p>
<p>　数缕香消春坞冷　　一龛灯映夜窗深</p>
<p>　破畦[蔬-(梳-木)+束]雨滋香积　　落涧松风发妙音</p>
<p>　自恨不归甘自弃　　既归安用越人吟</p>
<p>　三椽老去许安贫　　佳处无如忆佛真</p>
<p>　万事了知犹堕甑　　百年唯此可书绅</p>
<p>　岩间静寄蒲团夜　　松下聊供茗怨春</p>
<p>　闭户不忘常忆佛　　愿常终似影随身</p>
<p>　平日丛林见祖师　　还如忆佛在今时</p>
<p>　但安谷底三椽地　　不挂胸中一缕丝</p>
<p>　幽径落华浮涧水　　小窗斜日下松枝</p>
<p>　寂然真境知谁见　　唯佛常多入梦思</p>
<p>　早寻史汉学为文　　自许平生在博闻</p>
<p>　弃置寸阴随逝水　　思量于我竟浮云</p>
<p>　闲中自识藏身稳　　胜处谁知忆佛勤</p>
<p>　沈谢曹刘今底处　　草莱三尺但荒坟</p>
<p>　我欲今身见佛来　　佛今于我岂悠哉</p>
<p>　但能一念心无倦　　不假三祇眼便开</p>
<p>　紫燕黄鹂啼妙旨　　清溪白石示珍台</p>
<p>　要知成现还家路　　谁道无人为挽回</p>
<p>　名利毛绳截骨仇　　漆园犹自比蜗牛</p>
<p>　浮生最是无双处　　忆佛须知第一筹</p>
<p>　母子但能同室住　　风埃安用远方游</p>
<p>　前程罢问从今始　　纸帐蒲团稳坐休　</p>
<p>　　读往生传有感</p>
<p>　　　　云庵法师了洪</p>
<font SIZE="2">
<p>　</p>
</font>
<p>　飞山之书　　金方在西　　昔贤归去</p>
<p>　胡不思齐　　白发易老　　客路空凄</p>
<p>　志意归去　　凭此指迷　</p>
<p>　　净土咏史</p>
<p>　　　　西湖居士李济</p>
<font SIZE="2">
<p>　</p>
</font>
<p>居士道号西归子。元武林人。寓居苕溪。先祖四世登科来处清白。深明净土之教。尝拟诸咏史。作称赞净土诸上善人诗。凡五百余首。盖于净土如理而修者。悉缀其行业。形于篇章。虽小善不遗。可谓乐道之人也。其文现行于世。今撮其纪圣师者二十五首以寄。此录庶资见闻云尔</p>
<p>　　叙佛化缘</p>
<p>　能仁现秽取娑婆　　折摄刚强方便多</p>
<p>　横截爱河无别法　　唯教专志念弥陀</p>
<p>　无边刹土非无净　　唯我弥陀愿海深</p>
<p>　十念功成蒙接引　　端如默铁化精金　</p>
<p>　　述制作意</p>
<p>　古往今来浩劫波　　二轮迭运急如梭</p>
<p>　循环六趣无休歇　　不解西归柰尔何</p>
<p>　千古英雄一窖尘　　昔贤犹有是非心</p>
<p>　我今敬读往生传　　辄效周昙咏史吟　</p>
<p>　　文殊菩萨</p>
<p>　稽首曼殊大圣师　　深谈念佛接群机　遂令法照洪斯教　五会王宫道转辉</p>
<p>　　普贤菩萨</p>
<p>　遍告亲宣十愿王　　指归安养理昭彰</p>
<p>　向来慈觉莲华社　　曾以鸿名壮宝坊　</p>
<p>　　普慧菩萨</p>
<p>　苇江会里萃群贤　　大士埙篪悉预焉</p>
<p>　底事助扬真佛化　　秖应悲愿广无边　</p>
<p>　　天亲菩萨</p>
<p>　唯识论师曾说偈　　弥陀乐国愿超生</p>
<p>　只因果报无诸苦　　列圣宗归道化行　</p>
<p>　　马鸣菩萨</p>
<p>　造论通宗百洛叉　　摧邪显正慑群魔</p>
<p>　示人不退有奇术　　唯教专心念佛陀　</p>
<p>　　龙树菩萨</p>
<p>　匡持像运着勋庸　　说偈婆沙大论中</p>
<p>　愿共众生生彼国　　普令具缚脱樊笼　</p>
<p>　　五通菩萨</p>
<p>　娑婆人未识阿弥　　直往西方为请祈　佛及萨埵俱时现　爰持宝叶遍图之</p>
<p>　　庐山远法师</p>
<p>　莲社开端接后人　　翕然缁素总来亲</p>
<p>　十年三睹庄严相　　定作金台上上身　</p>
<p>　　南岳思大禅师</p>
<p>　梦感弥陀为说法　　空中宝像显神灵</p>
<p>　天童给侍瓶常满　　舍识亲承圣众迎　</p>
<p>　　天台智者大师</p>
<p>　昔同南岳睹毫光　　一诵莲经悟药王</p>
<p>　论释十疑垂万代　　唱经况复示西方　</p>
<p>　　壁谷神鸾法师</p>
<p>　流支直指佛长生　　焚却陶仙十卷经</p>
<p>　龙树垂形宣至训　　终时俱听管弦声　</p>
<p>　　京师善导和尚</p>
<p>　画三百壁净土相　　写十万卷弥陀经</p>
<p>　贵贱不论皆激劝　　况登高柳定祈生　</p>
<p>　　新定康法师</p>
<p>　洛下文书累放光　　化行新定嗣余芳</p>
<p>　口中十佛随声出　　消得儿童为播扬　</p>
<p>　　五台照禅师</p>
<p>　常瞻三圣现虚空　　多谢文殊指示功</p>
<p>　欻感神僧来预报　　三年汝托宝华中　</p>
<p>　　永明智觉禅师</p>
<p>　七返俱拈净土阄　　毕生不退事精修</p>
<p>　神栖安养因成赋　　堪以慈容挂九幽　</p>
<p>　　孤山中庸法师</p>
<p>　通经十疏辩河倾　　绝笔弥陀净业成</p>
<p>　陶器坟中收幻质　　昭然精爽定西征　</p>
<p>　　四明法智法师</p>
<p>　十僧曾约三年忏　　忏罢焚躯愿往生</p>
<p>　虢略慈云虽请住　　终修三昧作西行　</p>
<p>　　天竺慈云忏主</p>
<p>　般舟三昧九旬修　　大小弥陀忏更留</p>
<p>　星殒香消忽西去　　空余千载仰嘉猷　</p>
<p>　　长芦慈觉禅师</p>
<p>　发明五惑制高文　　要使群盲识净因</p>
<p>　况感普贤并普慧　　莲华胜友益归仁　</p>
<p>　　灵芝大智律师</p>
<p>　道继南山阐律乘　　志洪乐土办归程</p>
<p>　临终说偈加趺化　　湖上俱闻天乐声　</p>
<p>　　南昭庆常法师</p>
<p>　西湖社客千人集　　光我庐山孰比肩</p>
<p>　要识当年奇特事　　请看碑刻尽朝贤　</p>
<p>　　和渊明归去来兮</p>
<p>　　　　给事凭楫</p>
<font SIZE="2">
<p>　</p>
</font>
<p>给事蜀中遂宁府人。道号不动居士。少有俊声。中大学魁选。作场屋文字。多用圆觉经语。明悟理性。钦伏士论。而又遍参禅林。深达五家宗派。晚年笃信弥陀教法。昼夜不寐。专意净业。作西方礼三卷弥陀忏一集。在乡郡建净土会。感香炉中舍利应现。毫光亘天。尝以俸资。造大藏经及四大部藏。各四十八分施诸山。表佛本愿。一日感怀。和渊明归去来韵。谈净土法门。最为开示。其辞曰</p>
<p>归去来兮。莲社已开。胡不归。念吾年日就衰迈。况世态之堪悲。想东林之遗迹。有先贤之可追。趁余生之尚在。悔六十之前非。如新沐之弹冠。类浴罢而振衣。涤尘垢以趍洁。造妙道之离微。顾瞻前路。归心若奔。入慈悲室。登解脱门。万境俱寂。一真独存。炉香满炷。净水盈樽。望西方以修观。祈速睹于慈颜。入念佛之三昧。觉身心之轻安。超九莲之上品。开六超之幽关。会精神于正受。杜耳目之泛观。俟此报之云尽。指极乐而径还。循宝树以经行。践华园而回旋。归去来兮。唯净土之可游。念阎浮之浊恶。舍此土而何求。喜有寿之无量。曾何苦以贻忧。与上善人同会。友补处为朋俦。池具七宝。黄金为舟。地平布于琉璃。无高下之坑丘。乐音起于风树。佛声发于水流。闻者咸念三宝。忻尘缘之自休。已矣乎。人生如梦。能得几时。胡为名利之萦留。此一报看尽兮。将焉之。浮世皆幻境。乐土真佳期。布莲种于池内。长念佛以培耔。冀临终时而佛迎。垂叙别而留诗。从此地地增进。决证菩提何用疑</p>
<p>　　拟渊明归去来</p>
<p>　　　　幻住居士任彪</p>
<font SIZE="2">
<p>　</p>
</font>
<p>归去来兮。西方净土誓依归。既出离五浊之生死。亦怙恃三圣之慈悲。嗟人生之幻化。抚急景以难追。悟世缘如昨梦。悼既往已皆非。逮衰年以学道。类大寒而索衣。悔青春之放逸。误白业以亏微。三涂苦趣亿劫迷奔。如何解脱。有大法门。疑之则远。信之斯存。谁其尸之。弥陀世尊。舒玉色之毫相。晃紫金之容颜。蔽诸来之大众。显须弥之金山。是以戒须坚持三聚。齐则勤修八关。加十念以精进。庶礼足而谛观。幸人身而不尔。犹宝所而空还。虽圣凡之超绝。喻水月以何难。归去来兮。西方净土多胜游。宝树罗网出妙音。天衣纯陀不用求。但受诸乐之极。永无众苦之忧。我弥陀世尊。四十八愿度众生。百千三昧顿熏修。于洪誓海。乘大愿舟。更无波旬魔怨。但有声闻比丘。聆变化之众鸟。演法音而宣流。观音势至坚固力。接引行人无时休。已矣乎。末法众生多弊恶。诸苦境界叵淹留。归去来兮。兜率终有堕。龙华未可期。唯有极乐国土。功德庄严如此。光色莲华开九品。清净海众待多时。但办信心不退转。决定往生无可疑</p>
<p>　　追和渊明归去来辞(并序)</p>
<p>　　　　拙庵宗师戒度</p>
<font SIZE="2">
<p>　</p>
</font>
<p>拙庵野夫。抱疾林下。一日少间。试取陶渊明归去来兮辞。读之不觉释卷而长叹。盖与予怀异世而同辙也。渊明乃一俗士尔。贫苦非不迫切。尚且轻五斗粟。不忍折腰于乡里小儿。自免去职乐赋归欤。况释氏子。为解脱故而求出家。返奔走于尘域。而不知止。不为渊明羞乎。予素以安养为故乡。欲写鄙怀以自勉。辄追和高韵。览者幸无以效颦见诮。亦各言其志也。丁酉季秋望日书。辞曰</p>
<p>归去来兮。回首故乡何日归。觉寒来而暑往。劳梦寐以含悲。昔偶尔而为别。今悔之而莫追。望莲池之胜友。实负愧而知非。嗟几生之漂泊。失系珠于内衣。旋深思而猛省。何节操之卑微。欲归便归。一志西奔。长生不死。众妙之门。唯心本具。真性常存。弃捐周鼎。返认匏樽。空受赐于华屋。遂孛戾于慈亲。慨众苦之迫切。必去危而就安。虽无适而不可。柰客路之间关。托二八之妙境。入正受而遐观。匆全心而发现。喜合浦之珠还。混尘刹之净秽。随足处以盘桓。归去来兮。谢绝于外游。且毁形而坏服。唯解脱之是求。曷区区而逐物。恬然而弗以为忧。丧自家之珍宝。抛祖父之田畴。方饥绝粮。欲济沉舟。曾流俗之不若。夫是之谓比丘。苟闻义而不徒。盍寻源而挹流。照万缘之寂寂。藏六用之休休。已矣乎。人生变化同四时。天边日月无少留。不自为计将安之。有生必有死。百年谁与期。宜寸田以耕耨。频爱草以耘耔。结庐山之净社。咏樝庵之新诗。送心想于落日。倏如羽化断无疑</p>
<p>　　赞净土渔家傲(并序)</p>
<p>　　　　北山法师可旻</p>
<font SIZE="2">
<p>　</p>
</font>
<p>我家渔父。不比泛常。一丈六之身材。三十二之相好。说聪明也。孔仲尼安可齐肩。论道德也。李伯阳故应缩首。绝偏武略。独战退八万四千魔兵。盖世良才。复论贩九十六种外道。拱身誓水。坐断爱河。披忍辱之蓑衣。遮无明之烟雨。慈悲帆挂方便风吹。撑般若之扁舟。游死生之苦海。誓山月白。觉海风清。钓汨没之众生。归涅槃之篮笼。如斯旨趣。即是平生暂歇钓竿。乃留诗曰</p>
<p>　家居常寂本优游　　来执鱼竿苦海头</p>
<p>　直待众生都入手　　此时方始不垂钩　</p>
<p>曾讲弥陀经十遍。孤山疏钞频舒卷。事理圆融文义显。多方便。到头只劝生莲苑。本性弥陀随体现。唯心净土何曾远。十万程途从事见。休分辨。临终但自亲行转</p>
<p>　四色莲华间绿荷　　一莲华载一弥陀</p>
<p>　莫疑净土程途远　　日日人生雨点多　</p>
<p>我佛莲华随步踏。黄金妙相青螺发。因地曾将洪誓发。四十八。众生尽度成菩萨。宫殿红香华影合。宝阶三道琉璃阔。水鸟树林皆念法。声嘈囋。空中零乱天华撒</p>
<p>　行树阴阴布七重　　宝华珠网共玲珑</p>
<p>　百千种乐俱鸣处　　天雨曼陀散碧空　</p>
<p>彼土因何名极乐。莲华九品无三恶。虽有频伽并白鹤。非彰灼。如来变化宣流作。九品一生离五浊。自然身挂珠璎珞。宛转白毫生额角。长辉烁。百千业障都消却</p>
<p>　六方诸佛说诚言　　舌相三千广赞宣</p>
<p>　池上托生莲九品　　未知生向那枝边　</p>
<p>佛赞西方经现在。广长舌相三千界。为要众生生信解。临终迈。不修净业犹何待。七宝池塘波一派。莲华朵朵车轮大。华内托生真自在。分三辈。阿鞞跋致长无退</p>
<p>　但得莲中托化来　　从教经劫未华开</p>
<p>　华中快乐同忉利　　不比人间父母胎　</p>
<p>鹦鹉频伽知几只。音声和雅鸣朝夕。演畅五根并五力。令人忆。心飞恨不身生翼。从是西方十万亿。山长水远谁人识。唯是观门归路直。真消息坐澄劫水琉璃碧</p>
<p>　兀坐初修水观成　　微风不动翠波静</p>
<p>　幽深境界谁人见　　一片琉璃照眼明　</p>
<p>清净乐邦吾本郡。娑婆流浪因贪吝。冉冉思归霜入鬓。深嗟恨。塞鸿不解传音信。落日尽边沙隐隐。向西望处归应近。天乐是时相接引。宜精进。紫金台上谁无分</p>
<p>　乐邦清净本吾家　　既有归期岂惮赊</p>
<p>　行计会须勤策进　　淹留无虑在天涯　</p>
<p>理性本来长自在。灵通昭彻光无碍。因被无明风恼害。真如海等闲吹动波千派。五蕴山头云叆叇。遮藏心月无光彩。六贼会须知悔改。除贪爱。刹那跳出娑婆界</p>
<p>　混然凡圣本同途　　一点灵明体一如</p>
<p>　只为妄情随物转　　至今颠倒未逢渠　</p>
<p>为厌娑婆求净土。驰情送想存朝暮。谁信不劳移一步。西方去楼台隐隐云深处。珠网为光华作雨。金沙布地无尘土。怎不教人思去路。心专注。坐观落日如悬鼓</p>
<p>　清风为我拂寥狖　　不许残云遮屋角</p>
<p>　禅居深掩静无人　　坐看一轮红日落　</p>
<p>四相相催生病死。死魔不定朝难保。争似寅昏持佛号。西方好。树林水鸟称三宝。磨灭等闲髭鬓皓。乐邦行计唯宜早。万亿国邦非远道。休烦恼。一弹指顷能行到</p>
<p>　经赞弥陀愿力强　　劣夫为喻从轮王</p>
<p>　四天一日行周遍　　西去应非道路长　</p>
<p>人世罪冤知底数。前程不是无冥府。争似静焚香一炷。无行住。声声称念弥陀父罪业尽消生有处。弥陀愿力堪凭据。十念一心存旦暮。西方路。功成足步红莲去</p>
<p>　谁知端坐却能游　　顷刻心飞到玉楼</p>
<p>　竹影月移来户牖　　便疑行树在檐头　</p>
<p>万事到头无益己。寻思只有修行是。若送此心游宝地。还容易坐观。落日当西坠万顷红光归眼际。眼开眼闭长明媚。此观成时知法味。心欢喜临终决定生莲里</p>
<p>　九品莲华次第排　　也应荷叶翠相挨</p>
<p>　未知何日生莲界　　无柰晨昏甚挂怀　</p>
<p>西望乐邦云杳隔。一钩新月弯弯白。意欲往生何计策。劳魂魄弥陀一念声千百。金殿玉楼为屋宅。七重行树强松柏。华里托生非血脉。真高极。乐天不是蓬莱客</p>
<p>　遍看玉轴与琅函　　苦劝劳生脱世凡</p>
<p>　净土好修还不肯　　莫教披却有毛衫　</p>
<p>富贵经中谈净域。赤珠玛瑙为严饰。彼土众生当晓色。擎衣裓。妙华供养他方佛。稚小嬉游随没溺。娑婆是苦何曾识。忻厌迩来方有力。从朝夕。静焚一炷香凝碧</p>
<p>　既有身心求净土　　可无门路去娑婆</p>
<p>　修行也只无多子　　十念功成一刹那　</p>
<p>文墨尖新无处用。已将名利浑如梦。一弗数珠随手弄。休千种。唯闻念佛心欢勇。滉漾空中仙乐动。笙箫声细天风送。接引凡夫归圣众。香云捧。男儿此日方崇重</p>
<p>　览遍经文与律仪　　频频唯劝念阿弥</p>
<p>　一声消尽千生业　　何况唠唠久诵持　</p>
<p>休纵心猿驰意马。牢将系念绳头把。说破十疑因智者。争传写。庐山又结莲华社。十八大贤居会下。功成五色云西驾。诸上善人都在那。相迎迓。聚头只说无生话</p>
<p>　池边行树不全遮　　袅袅金桥露半斜</p>
<p>　忽见化生新佛子　　红莲开处噪频伽　</p>
<p>三十六般包一袋。脓囊臭秽犹贪爱。恰似蜣螂推粪块。无停待朝朝只在尘中[畾*力]。若解坚心生重悔。宁拘恶逆并魁脍。一念能消千劫罪。生华内满身璎珞鸣珂[王*風]</p>
<p>　纷纷世态尽空华　　讲外无余挂齿牙</p>
<p>　一弗数珠新换线　　阿弥陀佛做冤家　</p>
<p>一点神魂初托魄。青莲华里琉璃宅。毫相法音非间隔。虽明白到头不似金台客。九品高低随报获。或经劫数华方拆。若是我生心性窄。应煎迫。未开须把莲华擘</p>
<p>　菊脑姜牙一饭余　　其他安敢费功夫</p>
<p>　从今十指无闲暇　　且尽平生弄数珠　</p>
<p>净土故乡嗟乍别。天涯流浪经时节。老去染沾眉鬓雪。思归切。闻声愿寄辽天月。念念时时修净业。临终佛定来迎接。有誓表为诚实说。广长舌三千遍覆红莲叶</p>
<p>　唯将焚诵是平生　　夜夜唠唠一二更</p>
<p>　只影自怜尘世外　　风前月下恣经行　</p>
<p>善导可嗟今已往。化来老少皆归向。佛念一声分一镪。声才响。一声一佛虚空上。八万四千奇妙相。光明寿命皆无量。金色臂垂千万丈。鹅王掌誓来迎接归安养</p>
<p>　暮鼓晨鸡不住催　　逡巡容貌变衰颓</p>
<p>　莫言白发浑闲事　　总是无常信息来　</p>
<p>西土纹成东土坏。星飞一点千华界。勿讶神魂生去怪。无遮碍。乐邦只在同居内。八德池深华又大。加趺端坐莲华载。耳听法音心悟解。低头拜。从今跳出胞胎外</p>
<p>　　赞西方渔家傲</p>
<p>　　　　西余禅师法端</p>
<font SIZE="2">
<p>　</p>
</font>
<p>七宝池中堪下钓。八功德水烟波渺。池底金沙齐布了。周回绕。黄金砌地为阶道。白鹤孔雀鹦鹉噪。弥陀接引声声告。不是修行何得到。一般好。西方净土无烦恼</p>
<p>　　望江南(十二首)</p>
<p>　　　　白云法师净圆</p>
<font SIZE="2">
<p>　</p>
</font>
<p>　　娑婆苦</p>
<p>娑婆苦长劫受轮回。不断苦因离火宅。秖随业报入胞胎。辜负这灵台。朝又暮寒暑急相催。一个幻身能几日。百端机巧衮尘埃。何得出头来</p>
<p>娑婆苦身世一浮萍。蚊蚋睫中争小利。蜗牛角上窃虚名。一点气难平。人我盛日夜长无明。地狱争头成队入。西方无个肯修行。空死复空生</p>
<p>娑婆苦情念骤如风。六贼村中无暂息。四蛇箧内更相攻。谁是主人公。无慧力爱网转关笼。一向四楞低搭地。不思两脚欲梢空。前路更匆匆</p>
<p>娑婆苦生老病无常。九窍腥臊流秽污。一包脓血贮皮囊。争弱又争强。随妄想耽欲更荒唐。念佛看经云着相。破齐毁戒却无妨。秖恐有阎王</p>
<p>娑婆苦终日走尘寰。不觉年光随逝水。那堪白发换朱颜。六趣任循环。今与古谁肯死前闲。危脆利名才入手。虚华财便色追攀。荣辱片时间</p>
<p>娑婆苦光影急如流。宠辱悲欢何日了。是非人我几时休。生死路悠悠。三界里水面一浮沤。纵使英雄功盖世。秖留白骨掩荒丘。何似早回头</p>
<p>　　西方好</p>
<p>西方好随念即超群。一点灵光随落日。万端尘事付浮云。人世自纷纷。凝望处决定去栖神。金地经行光里步。玉楼宴坐定中身。方好任天真</p>
<p>西方好琼树耸高空。弥覆七重珠宝网。庄严百亿妙华宫。宫里众天童。金地上栏楯绕重重。华雨飘飖香散漫。乐音寥亮鼓清风。闻者乐无穷</p>
<p>西方好七宝甃成池。四色好华敷菡萏。八功德水泛清漪。除渴又除饥。池岸上楼殿势飞翚。碧玉雕栏填码瑙。黄金危栋间玻[王*(黍-禾+利)]。随处发光辉</p>
<p>西方好群鸟美音声。华下和鸣歌六度。光中哀雅赞三乘。闻者悟无生。三恶道犹自不知名。皆是佛慈亲变化。欲宣法语警迷情。心地顿圆明</p>
<p>西方好清旦供尤佳。缥缈仙云随宝仗。轻盈衣裓贮天华。十万去非赊。诸佛土随念遍河沙。莲掌抚摩亲授记。潮音清妙响频伽。时至即还家</p>
<p>西方好我佛大慈悲。但具三心圆十念。即登九品越三祇。神力不思议。临报尽接引定无疑。普愿众生同系念。金台天乐共迎时。弹指到莲池</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>