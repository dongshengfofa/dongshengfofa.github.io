<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法界图记丛髓录卷上之二</p>
<p>文云。将欲释文。二门分别。一惣释印意。二别解印相。问何故依印　答欲表释迦如来教网所摄三种世间。从海印三昧繁出现现故。所谓三种世间。一器世间。二众生世间。三智正觉世间。智正觉者。佛菩萨也。三种世间摄法尽故。不论余者。广义者。如花严经说</p>
<p>第二别相门中。三门分别。一说印文相。二明字相。三释文下意。一问何故印文唯有一道。答表如来一音故。所谓一善巧方便。何故多有盘回屈曲。以随众生机欲不同故。即是义当三乘教。何故一道无有始终。现示善巧无方。应称法界。十世相应圆融满足故。即是义当圆教。何故有四面四角。彰四摄四无量故。此义依三乘现一乘故。印相如是</p>
<p>二问何故字中有始终耶。答约修行方便。现因果不同故。何故字中多有屈曲。现三乘根欲差别不同故。何故始终两字安置当中。表因果两位法性家内真实德用性在中道故。字相如是</p>
<p>问上云因果不同而一家实德性在中道。未知所由。其义云何。答此义其实难解。虽然依天亲论主。以六相方便立义分齐。准义道理随分可解</p>
<p>若约十句。以辨六相。如下说。今且约印像。以明六相。示一乘三乘主伴相成现法分齐。所谓六相者。惣相别相同相异相成相坏相。惣相者。根本印。别相者余屈曲。别依止印。满彼印故。同相者。印故。所谓曲别而同印故。异相者。增相故。所谓第一第二等曲别增数故。成相者。略说故。所谓成印故。坏相者。广说故。所谓盘回屈曲。各各自别本来不作故。一切缘生法无不六相成也。所谓惣相者。义当圆教。别相者。义当三乘教。如惣相别相成相坏相等不即不离不一不异常在中道。一乘三乘亦复如是。主伴相资不即不离不一不异。虽利益众生。而唯在中道。主伴相成现法如是。一乘别教三乘别教准义可解。汝所问疑义亦如是。初曲如因。后曲如果。如初后不同。而唯在当中。虽因果义别。而唯住自如。依三乘方便教门故高下不同。依一乘圆教故无有前后。所以得知。如经说。又一切菩萨不可思议诸佛法明说令入智惠地故。论曰。一切菩萨者。谓住信行地。不可思议。诸佛法者。是出世间道品。明者见智得证。说者于中分别。入者信乐得证。智惠地者谓十地智。如本分中说。此是根本入。如经。又一切菩萨不可思议诸佛法。明说令入智惠地故。此修多罗中。说依根本入有九种入。一者摄入。闻惠中摄一切善根故。如经摄一切善根故。二者思议入。思惠于一切道品中。智方便故。如经善分别选择一切佛法。三者法相入。彼彼义中。无量种种知故。如经广知诸法故。四者教化入。随所思议。名字具足善说法故。如经善决定说诸法故。五者证入。于一切法平等智见道时中。善清净故。如经无分别智清净不杂故。菩萨教化众生。即是自成佛法。是故利他亦名自利。六者不放逸入。于修道时中。远离一切烦恼障故。如经一切魔法不能染故。七者地地转入。出世间道品无贪等善根净故。如经出世间法善根清净故。复有善根能为出世间道品因故。八者菩萨尽入。于第十地中。入一切如来秘密智故。如经得不可思议境界故。九者佛尽入。于一切智入智故。如经乃至得一切智人智境界故。是诸入为校量智义差别。次第转胜。非根本入。一切所说十句中。皆有六种差别相门。此言说解释。应知除事。事者。谓阴界入等。六种相者。谓惣相别相同相异相成相坏相。惣相者。是根本入。别相者。余九入。别依止本满彼本故。同相者入故。异相者增相故。成相者略说故。坏相者广说故。如世界成坏。余一切十句中。随义类知。论文如是。准是论主立宗道理。故知虽因果信解行回地佛自位不动。而无前后。何以故。诸法各异住自如故。一如多如如如相不可得故。是故经云。问云何深信佛法。答一切诸法唯佛所知。非我境界。若如是者。名为深信佛法。是其义也。问六相者为现何义。答正现缘起无分别理故。以此六相义故。当知虽一部经七处八会及品类不同。而唯在地品。所以者何。以是根本摄法尽故。地品中虽十地不同。而唯在初地。何以故。不起一地普摄一切诸地功德故。一地中虽多分不同。而唯在一念。何以故。三世九世即一念故。一切即一故。如一念多念亦如是。一即一切。一念即多念等。反前即是。以此理故。陀罗尼法主伴相成。随举一法尽摄一切。若约会说。会会中尽摄一切。若约品说。品品尽摄一切。乃至若约文说。文文句句尽摄一切。何以故。若无此彼不成故。陀罗尼法法如是故如下说</p>
<p>何故依印至佛菩萨也。真记云。何故依印。答欲表释迦如来教网所摄等者。释迦教网则深浅虽殊。有名相际惣取云也。三种世间从海印三昧繁出现现者。三世间法繁出则离海印体耶。答三世间法即是海印全体现现本不离也。问摄三世间为惣相。佛则惣别不一故。为四世间耶。答智正觉中。有待他之义。有绝待义。约此二义不一故。亦可得云四种世间。然约二义不异故。但云三种世间耳。问器及众生宜云世间。智正觉者既已出世。何云世间耶。答始成正觉时中。三世间法圆明现现。故云世间。谓时为世。中为间故也。问至相以菩萨合于众生。何故此中合佛菩萨为智正觉耶。答约觉同云耳。何故印文至现一乘故。大记云。何故印文唯有一道者。立在第四重海印起此问也。谓既随根欲而成屈曲。何故云一道耶。如是问也。如来一音者。法界品云。我知法界一性如来一音一切众生无不了故(已上)。问若一切众生了一音者。非是各得解也。若各得解者。非是一音无不了也(云云)。若对此难。以惣别二相答也。谓不坏屈曲而能等遍故。是一音。不动等遍而差韵故。能成屈曲。此中能成等遍者惣相也。音韵差者别相也。别即惣故。虽众生各得解。而了一音也。惣即别故。虽是一音而各解也</p>
<p>真记云。如来一音者。惣相音也。法界品云。我知法界一性如来一音(云云)。此义者一切众生种种差别音声等即是如来一音耳。问此守护夜神善知识证见一音云我知法界一性也。何故云一切众生耶。若见一切众生者。何云我知法界一性耶。答见法界一性。故知一音中有一切种也。以得惣相知不分之别相故。如家之一言。契柱立梁横诸缘而呼故也。若不契立横诸缘。则家之一言何处起耶</p>
<p>法记云。盘回屈曲者。既知法界一性。则无三乘。故亦无印中角曲耶。答有异相故。有称性不动之角曲也。问若尔有三乘耶。答一乘角曲全尽印圆故。无三乘一边之角曲也</p>
<p>真记云。善巧无方者。无偏顺之方所也。如前无方中释也。应称法界者。横尽法界故。十世相应者。竖贯三际故也</p>
<p>法记云。圆融满足者。犹如虚空摄一切物。约此一柱包摄十种普法无所遗余故也。是故普法章云。诸佛善巧会融法界圆通自在不离见闻(已上)。以一乘中见闻圆通之法故。见闻位中即得满足究竟佛果。故云不离见闻也</p>
<p>真记云。义当圆教者。有三乘别教。三乘同教。有一乘同教一乘别教。有一乘圆教也。若就楼观而论者。内庄一乘外严三乘门则同教也。所谓门者通内外故。内虽一乘而门内则同教一乘也。又此同教约三乘。已上之义即为别教。一乘亦得以约所目为别教故。问所目三乘义当于外是严三乘。何云别教一乘耶。答此经之内所流所目之三乘具含二义。一者令彼下机计谓同于我法之义。二者令彼解其自所得法全是花严大虚之义也。约初义则当于门外故。是三乘为外严也。约后义则当于门内故。是一乘为内庄也。今约后义故。以所目为同教一乘。乃至亦名别教一乘耳。直约楼观之内方自体别教一乘也。初初不见三乘故。云自体别教也。圆教者通履前四教也。问是则与彼同教一三和合之义何异耶。答欲引下机而和合者是同教也。欲为自家实德而通履者是圆教也。故古人云。同教如大地。长养三乘草木故。别教如大海。不宿三乘死尸故。圆教如虚空为二所依故也</p>
<p>古记云。同教别教分有九种。谓一黄牛车同。共羊鹿故。大白牛车别。三乘外故。二大白牛车同。王髻中珠别(云云)。三法花同。花严别(云云)。四第二会至随好品同。普贤行品以去别(云云)。五普贤现语言堕在文字故同。普贤内证离文字绝言说故别。六普贤内证是因分故同。佛外向是果分故别。七佛外向向机缘故同。佛内向则虽花严定中为果德众示国土海法而背离因机故别。八佛内向有背向故同。海印定中法性不可说离背向故别。九上来所明说不说等有胜劣深浅故同。此海印定法性不可说中说不说无二则无分别故别也。相和尚云。若约情说。证教两法常在二边。若约理云。证教两法旧来中道一无分别。盖谓此乎。上来且约理分。若据文义分齐。同别非一。谓通于一部分之。则差别缘同教。本实则别教。若据一化始终。则众多别义一言通目故同。随机各别故别也</p>
<p>大记云。四摄四无量者。以此四摄四无量之二四因果。表下四教因果八位。若以七十三印之中一字印印之则不动。此八因果之位即是一乘无侧因果也。以此一乘因果加于前八即成十也。五因是菩萨。五果是佛也。以其四佛分置四方。以一乘佛安置当中。以五菩萨分置亦尔。如是因果但我心内本具之法也。此中四方及六方八方十方等依三乘分也。谓声闻明四谛故。依此分四方。缘觉观十二支而是二六故。依此分六方。始终教中通有四摄四无量而二四即八故。依此分八方。同教中即其同中含有别教十十无尽义故。依此分十方也。若约无住别教。则本无方也。是故文云。善巧无方。乃至云。义当圆教也。问始终二教亦明十方。何故唯云八方耶。答此约八叶之轨云耳。又始终教中总约四摄因果等故分八方耳。问若并取顿教中因果则。顿教中亦分八方耶。答约实则通。然因果是位。顿教之中位相隐故且除耳。问何是八叶轨耶。答此是毗卢遮那经及佛地经中八叶作佛之轨也。依三乘现一乘者。一乘圆印虽无角面。此印摄尽一切法故。具其四面四角相。以分三乘四方六方八方十方等。渐现一乘无方之圆印故也。若唯见角面则一向三乘。唯见圆印则一向一乘。若依角面见圆印则是同教也。故云依三乘现一乘也。问若尔前之屈曲若唯见屈曲则一向三乘。若依屈曲见圆印则亦是依三乘现一乘耶。此角面则是同教也。前之屈曲但是别执三乘耶。答屈曲亦是一道朱印之能随之德故。是以亦有依三现一之义也</p>
<p>何故字中至性在中道。法记云。何故字中有始终耶。答约修行方便现因果不同者。所言修行方便则一乘修行耶。三乘修行耶。答但是三乘修行方便耳。问何故一乘无修行方便耶。答以一乘中无因果故。问若尔何故下云因果两位法性家内真实德用性在中道耶。答只为三乘执因先果后之人现因果同时义故云耳。若约实云。此宗之中无因果名。问若尔则全果之因全因之果亦无耶。答尔也。故至相云。因无异果之因。果无异因之果。然因果之称寄现于缘亏盈自彼于我无为。故知一乘无侧因果亦不立也问印之五十四角一一全尽印圆如是。全印之角亦应舍耶。答若约自宗。无如是事。何更舍也。以证分中无有因果证分教分一乘三乘同教别教等事。缘起分中方说因果证教一三同别教等种种事耳。是故就缘起分云因果两位性在中道也。问若实不立因果。岂不是拨无因果之大邪见耶。答立在过越因果之处言无因果。岂是拨无耶。故和尚令人难此义云。法性之中有因果耶。无因果耶。若法性中有因果者。应非法性。以法性中无因果故。又令答云。无因果也。问然则根本入中所开九入不满本耶。答满也。问若尔何云无因果耶。答非汝所执摄思议等能满彼也。但是入入能满彼本。是故于彼无因果也。若约入入。随摄思议等而生解。则有胜劣因果之位。故是同教。若约摄等。随于入入而生解。则有性在中道无胜劣之因果。亦是同教。若除入入但约摄思议等。即是三乘别教。若直约根本入。则是一乘别教也。约此三义以现印义。亦现大经具含多义</p>
<p>大记云。何故字中多有屈曲现三乘根欲等者。约实则字中屈曲通于三途人天。然而字者是生解之诠故。且约解教相现但云三乘根欲耳。何故始终两字安置当中等者。法字是因。佛字是果。通一乘三乘也。欲现三乘之前后因果即是法性德用性在中道故。以始终二字安置当中也。问若尔唯约三乘因果而论。何云因果通一乘耶。答若约实。道理诸法各各住自如位本来不动。然三乘之人唯见前后。一乘不尔随须自在。是故约前后因果。现性在中道之义。在于一乘。故云通一乘也。法性家者有二。谓证分之法性。及无住别教之法性也。实相总相法身中道等亦通二义也。施设门中有分示证教之义。有分示一乘三乘之义。故云因果通一乘三乘。法性通证分教分</p>
<p>真记云。法性家者。约今日缘中所起之法。为证分及缘起分之法性也。或云。证教不分之中道方为法性家也</p>
<p>上云因果至无有前后。法记云。上云因果不同乃至其义云何等者。起此问意。前云。约修行方便现因果不同。而次又云。因果两位法性家内真实德用性在中道。故未知此意如是问也。问前印相终更无别。问何故此中释字相已更复设此问答耶。答其印道则随字相而画故。委释字相则可解印相故也</p>
<p>大记云。依天亲论主以六相方便立义等者。佛于四种菩萨行文现六相意者。若诸菩萨欲入法体。要以六相融炼其心。方可得入故也。论主得佛意故。于十入处明六相方便。以治三乘摄入等是三贤乃至佛尽入是佛果。如是次第转胜之执现其摄等九入称根本入无胜劣也。故古辞云。天亲菩萨于十入处明六相日始报佛恩也。和尚得此论主意故。云依天亲论主立义分齐。准其道理。则三乘之前后因果性在中道所由可解也。约此六相方便之言。融质德云。六相者唯是教门施设耳。于法体上无所关也。故言方便也。故和尚云。入法性家之要门。开陀罗尼藏好钥匙。康藏云。以此方便会一乘又云。四句与六相俱为入法方便(已上)。故知但是能诠教门之方便也。思惟德云。六相者但约法体巧相集成名方便耳。此外更无所入法体也。故和尚云。一切缘生法无不六相成。又云。六相者正现缘起无分别理。乃至云。以此理故陀罗尼法主伴相成。康藏云。第四集成方便诸法同体巧相集成故名方便。智论云。此法善巧集成故名方便(已上)。故知但约所诠法体为方便也。解云。此上二说若偏执。则二俱有过。谓各滞一隅不当理故。若据道理。各有所凭。二说俱是。何者。如同教中破定执见故。只是教门入法方便也。若别教中直明法体故。即是圆融之法善巧集成方便也。一乘三乘主伴相成者。无住别教是主。别执三乘是眷属伴。此中立主伴法体故。云成主伴相也。问若尔何故下云主伴相资耶。答立主伴法已。令其别执三乘之伴习因缘缘起等三观修炼其心故。所流三乘之伴至于性起之后际。与无住别教之主相资。得成圆明主伴故也</p>
<p>法记云。主伴相成现法分齐者。余处三乘但是眷属。不得为伴。此中意者。印圆则一乘故是主。五十四角则三乘故是伴也。由诸角故得成印圆。由印圆故得成诸角。是故一乘三乘互相成也。其一一角全尽印圆者。是所现分齐也。大记云。六相者。总别二相表法无尽。同异二相现法无碍。成坏二相示法无侧。一乘法义不出此三也。若别释者。总相直标无住法之自体。别相指无住总之无尽。同相现无尽之无碍。异相释无碍之无违。成相示无违之无侧。坏相表无侧之不动也。问无住法之自体云何。答法界之法混为一身是。问法界之法为是动故成一身耶。答只由不动成一身耳。若约此一堂论。则椽等诸缘各自不动。方得成一总相堂耳。问别相表无尽等者何耶。答别相者椽等诸缘各差别故现一总相堂中非一之德故云别相指总相之无尽也。椽等缘中须同相。则丈二之椽称二十步堂。余缘亦尔。故云同相现无尽之无碍也。又此缘中须异相。则丈二之椽虽称于二十步堂。而不动自丈二位。余缘亦尔。故云异相明无碍之无违也。见其丈二椽之成此堂时侧无余缘。故此一椽即是无侧。余缘亦尔故云成相示无违之无侧也。坏于成处坏故。云坏相表无侧之不动也。问何故唯六不多不小。答总别一对上根得入。同异一对中根得入。成坏一对下根得入。良以下根于同异中不能得总。故不减至四五也。虽是下根历学成坏必得入总。故不增至七八也。康藏云。总相者一含多德故。别相者多德非一故。别依止总满彼总故(已上)。问一含多德者。总总多德。别别多德。答一一义俱得。谓揽别成总故。云别别多德亦得。然其总中所具别德一一皆全尽总。故云总总多德亦得。问若尔应立无尽总耶。答虽云多德。非是一外之多。故无此难也。问既云总相者一含多德。故所含多德与能含一义门各异。何云非是一外之多耶。答但其多德合处目为能含一总耳。是故非是一外之多多外之一也。别依止总满彼总者。问若以类各分六相。则总同成为一际。别异坏为一际也。既与总为一类。故同有同总义。成有成总义。何故别相与异坏为一类而有满总之义耶。答若得总相。不须别相。但于未得机中欲示总相故开也。开别之时总义已现。是故别中有满总义。问及满耶不及耶。答及满也。问此是别相释义故。应不及满。本总何云及耶答既分总之时由开总故。现彼别德。还以别满总之时及满也。问若尔总中有别貌耶答无也。何者。本于无别貌之总中所开故。虽其别相及满本总总中无别貌也。问若尔与三乘泯差别。俗归平等。真何异耶。答一乘中分别全无分别。无分别全分别。非泯分别方归无分别。是故异也。同相者。欲现总德故。开别相。既开别已。恐有惑人谓其别相迥别于总故。欲令其知彼别相全同于总故。于别相之次明同相也。同有多义。谓上同下同。内同外同。若约此舍论者。诸缘同于总舍者上同。总舍同于诸缘者下同。就上同中。诸缘同于舍者内向同。诸缘相望成舍力义齐同者外向同也。又有分同满同二义。谓一尺之瓦出一尺之力同于二十步堂者分同。一尺瓦出二十步力同于二十步堂者满同也。异相者。示其能成诸缘形类差别各位不动之义也。问若实异者。应非同耶。答只由异故得有同义。若不异者。瓦既一尺。椽亦一尺。违本缘位失前齐同作舍之义。问若尔一尺之瓦出二十步力同于二十步堂。椽亦如是者。此亦岂非失本缘位耶。答瓦若动自一尺之位同于椽之丈二之位。然后出二十步力。椽亦如是者。应失本位。瓦自不动本一尺位。椽亦不动丈二之位。而各出二十步力同于堂故。虽并出二十步力瓦非丈二椽非一尺。各住自位故不违也。成相者。明不作之作。谓诸缘等各位不动得成舍也。前同相中。椽等诸缘相望相摄成舍力义齐同。又约椽等诸缘。望于总则舍带于椽总。望于缘则椽带于舍。故有相望相摄相带之义。此成相中。随约一缘。即正是总绝待无侧。能成缘外无别所成。是故不说相望相摄之义。坏相者。明作之不作。谓椽等诸缘各住自法本来不动也。问此中不动与前异相中不动何别。答前异相中位不动故。瓦一尺位与椽丈二位各虽不动。而有相望之义。此中体不动故。法法各各不相知也。约成相堂诘。于诸缘柱成耶。乃至瓦成耶。如是遍诘无有一物成彼堂。由如是故成相堂究竟也。即作而不作故。坏相即成。非灭坏之坏也</p>
<p>古记云。问古德云。因缘堂作则得成。不作则不得成。缘起堂作则不得成。不作则得成。此义云何。答同相舍有作之作。成相舍无作之作故也。同相成相相对说。则同相者缘起现前义。成相者缘起无性义。成相坏相相对说。则成相者不作之作故。无性缘起义。坏相者作之不作故。缘起无性义也。古辞云。始从柱底石终梁上瓦方立全舍者遍计堂。荷斧打木随一一打立全舍者因缘堂。斧不堕木木不犯斧立全舍者缘起堂。木芽青时立全舍者性起堂也。就于性起中。木种下时立全舍者无住堂。种即真者实相堂也。康藏云。何是舍耶。椽即是舍。何以故。为椽全独能作舍故。乃至问。若椽全独能作舍者。未有瓦等亦应作舍。答未有瓦等时不是椽故不住(已上)。问虽无瓦等。现见是椽。何故云无瓦时不是椽耶。答遍计之难耳。大经云。智海广无涯未测返增谤。可不慎哉母以有生灭心。疑实相理。我此普法因缘之椽。自是一椽即摄自类余椽。若一尺栱。若八尺柱。乃至瓦焉石焉。炼木之工燔瓦之父等。一切诸法普皆摄尽作舍究竟。然后方得为是椽故。是以尔也。古人云今日采柱欲作昨日已成之舍。若尔昨日已成之舍无柱而成耶。既云今日采柱欲作昨日已成之舍。故知昨日已成之舍非无柱而成矣(已上)。是故舍成方是柱。又舍成方是椽也</p>
<p>真记云。所谓六相者。此中大意。卢舍那佛最尊胜。我等众生最卑劣。舍那是总相。众生是别相。众生身者无别自体。全以舍那身成。然今示二各别义也。不他故云不起。不一故云起也。故康藏云。末依于本有起不起。同相者。约众生身无余物唯是佛身故。众生身带有彼佛。异相者。虽众生身带彼佛身。而不动能带恒众生也。约带义云有同。约众生义云有异也。故康藏云。彼所起末既带于本。是故相望有同有异。成相者。卑众生身即正尊佛身。无毫末许与佛身别时。故不令同于彼。同相观者令同于彼。成相观者即正一耳。坏相者。法界差别之法各自不动。即是众生身中真实德用性在中道也。即正一耳。故云有存。各自不动故云有坏也。故康藏云。彼带本之末既为本摄。是故当体有存有坏也古记云。昔林德入唐就融顺师作难而问。既已成佛初初不动凡身何。顺云。六相之中有同异也。有何难哉(已上)。问何不通云有六相故。而但特取同异云耶。答若约舍云别。则椽等诸缘别于总舍而已。非谓见其形曲长短。又其坏者但见诸缘各住自法本不作耳。唯同异相随约一缘摄带诸缘成满足舍力义齐同。而柱则八尺。椽则丈二。瓦则尺余。如是长短差别之位各自不动故。但取此义而答也六相章云。一即具多名总相。多即非一是别相。多类自同成于总。各体别异现于同。一多缘起理妙。成坏住自法常不作。唯智境界非事识。以此方便会一乘</p>
<p>大记云。总相者根本印别相者余屈曲别依止印。满彼印故者。根本印者离别之总。满彼印者带别之总也。然虽有二义。而无二总。所谓总者无别可对。故云离别。然此离别之总既揽别成。故云带别耳。依总开别。有分开满开。故约满开之义云满彼印也。问若尔别外更无本总。何云依印与满印耶。答约实而言。即不应云依印满印。然欲令解无侧至不相知处故。具分能所如是云耳同相者印故者。诸屈曲等一一虽别。而同是圆印故也。同有二义。谓等故同。一故同也。等故同者。六相列门之同相故。诸缘相望力义齐同也。一故同者。同相一缘摄尽诸缘即是总也。异相者增相故者。初曲次曲各异增数故也。增有二义。谓内向增。外向增也。谓同于总之诸缘不相是者内向增。互望和通之诸缘不相是者外向增也。成相者略说故者。谓诸屈曲合成一印故也。至于诸缘究竟之际只言一缘即正是总故云略说也。坏相者广说故者。诸曲各住本无为作故也。遍征诸缘令至不增不减自如之处。故云广说也</p>
<p>法记云。总相者根本印别相者余屈曲者。总则一含多德。别则多德非一也。问一者是何。多德是何。答法界法之随举无侧之义是一也。此无侧一之无尽之义是多德也。问无侧一之无尽之义如何见耶。答且约此缘成一堂云。则每一一缘皆满足堂者是也。谓随举一法无侧起而究竟。绝待者是无侧一。此一所含别德亦各统包一一究竟。故每一一缘皆满足法者。是无尽之德也。若引例而言者。文殊知识是智照无二相。若随所依而散说。则善财见文殊时。即见三千世界尘数知识。谓能照智与所照境只是一故。见一文殊时。所依三千即是知识。故云即见三千世界尘数知识也。若舍所依而说。则总揽法界诸法成一文殊故。见一文殊时。非但得见三千世界尘数知识。亦得顿参法界尘数诸善友也。是故约一文殊尽法界际三千世界尘数知识一一亦尽法界际也。问然则一文殊耶。多文殊耶。答随所约约是一文殊。随所约约是一堂也。是故一文殊亦得。多文殊亦得。一堂亦得。多堂亦得也。同相者印故者。五十四角同一印圆故。云曲别而同印也。问分同满同之义云何。答不可分异之大虚分为十方。一方虚空同大虚时。十方虚空同时同者。满同。唯见一方同。不见余方同者。分同也。异相者增相故者。问数增耶。位增耶。答一云。第一角第二角如是而数故。随其数增位亦增也。一云。第一第二如是而数故云数增。然非角增故。非位增也。成相者略说故者。比如有人立在堂前。以人一言呼堂内众。众皆口许。如是以印一言呼印之时。五十四角皆即是印故。康藏云。缘成和合略言标现。问同相中明一一角同于圆印之义。此中明何义耶。答随一角曲每即是印为成相耳。非谓诸角成于印也。坏相者广说故者。如执人身诘其人名。无有一物的受人名。如是广辨五十四角次第诘之。无有一角受圆印名故。康藏云。缘散无作广辨因缘也。故此印中印之圆满者。是总相也。圆满印之诸角曲者。是别相也。诸角曲之二齐同印者。是同相也。齐同印而不动各异者。是异相也。不动异而无所偏当即正印者。是成相也。即正印而各各自住不为作者。是坏相也。此六相门正是一乘不共方便。亦是不共法体也以此六相且配三观。则别相是遍计也。同异则因缘观。成坏则缘起观。本总则性起观也。此则寄位言耳。若约一乘。则因缘缘起性起三观无浅深也。总相者义当圆教别相者义当三乘教者。问圆教者是同教耶。是别教耶。答是同教也。谓印圆是圆教。五十四角是三乘。是故圆教及三乘皆同教也。何者。离印圆无诸角。离诸角无印圆故也</p>
<p>大记云。林德依此处立五重总别。谓一离别之总。是五重海印之初海印也。二带别而离别之总。亦云缘中现而离缘之总。是第二海印也。三总即别别即总。是第三海印。四亦总亦别。是第四海印也。五非总非别。是第五海印也。谓揽别成总故非总。依总成别故非别。并形夺故也。于此五重之内。初总次别。又第二总第三别等。如是相望而作总别。又此二各具总别也。谓除初海印。于第二重。佛证心是总。所现三世间别。此别不劣于总也。此中无同异成坏。此之总别只是一体故。是缘起六相之所入真源也。于第三重。不防用六相也。此亦法体非方便六相也。约第四重以去配。因缘缘起性起等三观含有三义。谓一总相者无住别教。别相者所流三乘。于所目中。同异相者因缘观。成相者缘起观。坏相者性起观。此中约所治之病为别相耳。非能治六相中别相也。二除无住别教及别执三乘。就所目中。总别相者性起观。同异相者因缘观。成坏相者缘起观也。又此三观一一各具六相也。此第四重以去是方便六相也。以此五重释处处文义理方尽。今此文中具五重也</p>
<p>古记云。相和尚总章元年十月十一日。在清禅寺般若院中问于俨师。受持普法轨则云何。师曰。汝能持否。且举领毛齐提纲目正也。问是义云何。师曰。下至世俗之法。皆是中道实相也。遂说十重总别以示之。俨师行录中总别之文即是此也。一顺总违别。谓总相果法以尘数缘成故。顺则总。成总缘别故。违则别也。二违总顺别。谓成总之缘自位不动故。违则总。自位不动而能成故。顺则别也。三如别之总如总之别。谓别全是总故如别之总。总全是别故如总之别也。四别不知之总总不知之别。谓所成总中无别貌故别不知之总。能成缘中无总貌故总不知之别也。五离别之总离总之别。谓总相果中缘而无不总故离别之总。无异总之别故离总之别也。六无住总无住别。谓无住者不自在义。以总相果法不住于自故云无住总。此无住总尘数缘中无所偏当故无住别也。七实相总实相别。谓总相果法离于智之分别了知故实相总。缘无别相故实相别也。所谓无相也。八法性总法性别。谓总相果法性自圆通触缘斯顺故法性总。斯顺之法全全无侧起故云法性别也。九海印总海印别。谓无尽法数圆□顿现无遗故云海印总。顿现之法各不相知故云海印别也。十证总证别。谓总相果法唯佛证处故云证总。于此证中诸法不动故云证别也。林德云。以此十种总别平法。然后方能得见一尘一蚁与舍那佛元是一身。依如是等义。方有同时具足及因陀罗网微细境界等也。问第四总别与第五何别。答第四重虽不相知。非无二位之殊。第五重则于一体上云总云别故别也。问第六无住总别与第七实相总别何别。答实相云离于智之分别。则简于第六无住之智也。至于第八法性具足理智可知也</p>
<p>大记云。如总相别相乃至常在中道者。有二释。谓一意从总相至中道方云如字。一意于总相别相下即云如字。解云。初意则总非别别非总成非坏坏非成等故。云不即不一。然而总全别别全总故。云不离不异等也。后意则不即不离则成坏相也。不一不异则同异相也。谓下教人至究竟果处。执真妄同体故。以坏相印印之。则真妄各住本来不动。故云不即。以成相印印之。则真妄真。故云不离也。又当始觉同本觉之位有凡圣一异之病故。以同相治之。谓即同本觉之日执凡圣一身故。以异相治之。凡圣各异故云不一。以同相治之。凡圣一量故云不异也。如是以因缘缘起等三观。对治别执三乘即离一异之病故。其三乘眷属与一乘主。为不即不离之伴。得成圆明具德之主伴也。问用六相则病应已尽。何须更用四句耶。答若得总相则不须四句。然为许别之人说四句耳。一乘三乘主伴相成者。问一向一乘主三乘伴耶。或反此而云耶。答有云。如后虽然。唯是一向一乘是主三乘是伴也。谓一向根本入名为总。九入名为别耳。非以根本入之名为别。余九入名为总故。但以一乘之名为总为主。三乘之名为别为伴也。问若尔何故云主伴相成耶。答由一乘故有三乘。由三乘故有一乘。是故一乘则总含三乘为主。三乘则要依一乘为伴。故云相成也。一乘别教三乘别教准义可解者。用六相义唯同教门故。除一乘别教及三乘别教。然若委说。则一乘别教为主。三乘别教是眷属伴。约此现示中道之义可准解也。一云。前云圆教及三乘皆是同教。今此一乘别教深于同教。三乘别教浅于同教。准义可解故也</p>
<p>法记云。唯住自如者。非是三乘相融体不融之平等真如也。约体相俱融无分别之处与坏相中本来不作各住自如之义云也。依三乘方便教门故高下不同等者。若约三乘方便修行。则行布因果高下不同。若依一乘实意。则因果圆融法性德用但在中道。故云无有前后也</p>
<p>简义章云。圆融行布说有四门。一三乘行布一乘圆融。如图文云。依三乘方便教门故高下不同。依一乘圆教故无有前后等。二就此经中。外相同教有二。一上同。以空画向空即体同空随分无碍。二下同。下似地画有前后故。上同是圆融义。下同是行布义。如地品中以一鸟迹通于二故。三外相同教为行布。自体别教为圆融。如所诠章云。安立诸教有二善巧等。又科简云。普贤位有二等是也。四就自体别教。不坏本位是行布。无碍圆融是圆融。谓广狭中分无分。又相入门无性不坏。又不动自位而恒去来。又六相中三圆融三行布等也</p>
<p>一切菩萨(至)阴界入等。法记云。论曰一切菩萨者谓住信行地者。信者十信。行者三贤。地者十地也。若约大分门。则信行地者三贤。得证者十地也。不可思议诸佛法者是出世间道品者。不思议佛法则是佛内证也。谓犹如池水具含影像。有二义也。谓摄入诸像义。及现现诸像义。而有一人立在池边。见此诸像为他说也。如是佛证三种世间为自身心。如彼水中摄入诸像。以自内证临机外向分示十地。如彼水中现现诸像。金刚藏之定中称受佛外向法出定已后为机而说。如彼一人立在池边见水中像与他说也。谓如约内证。则唯不思议法。无十地相。然以前机多三乘故。佛意欲令为说十地。故于外向心头分示十地。是义大不可说。刚藏入定称受其法出定已后所说十地。是说大可说也。故至相云。地有二分。一因二果。因谓世间方便行修。即加行地分齐。果谓出世离相真证。即正证智分齐也。出世间道品者。问何故出世间处道有品耶。答若约不思议法。则虽无道品。然为机缘分示十地故有道品。是故至相云。今此十地者摄佛因位。一乘三乘声闻人天并在其中。为五乘所观。普贤证位佛果摄用无碍自在。一切皆尽。何以故。十地之法摄众生中最初门故。地法甚深最难了别故也。明者见智得证者。以证见之智。得证众生身心是不思议佛法也。问何故众生不知不见耶。答若约证见之智不动。今日个个众生之身心即是不思议佛法。即是世间道品。然但凡夫自不知耳。问何故至相云。前二观解。后二行解。见始智终。得始证终耶。答此但寄修云耳。若假言者。二佛世界尘数劫中。修缘起实相陀罗尼者是观解。念念得证者是行解也。说者于中分别者。有二。一若约佛心。则虽无十地。由所引机多三乘故。加金刚藏为说十地。欲令信行地菩萨证入智惠地故。乃于后得笔中分示十地以为说也。二刚藏菩萨定中称受后得言说以为说也。谓佛以无言为其说故。是无言教之本也。刚藏之称受亦是无言。而为待言教之本也。入者信乐得证者。佛言。我已修习证汝身心。汝等应知更无异事。何故我等未得知耶。但以无信故不得耳。信则能知。要须信也。是故能信自己身心是不思议佛法故云信也。不舍此信而能恒守故云乐也。由如是信乐故亲证自己身心故。云得证也。智惠地者谓十地智者。至相与远师同以此句为根本入也。问加所为二十句者。为是正说时言耶。为是经家所列耶。答约文则经家。约义则正说也。问若约义则正说者。为佛口业所摄耶。意业所摄耶。答口业也。问佛在定中无有口业为作之说。何云口耶。答以教之所起从口业故也。此所起之教从何而起耶。本以不说为根故是意业。若约现相放光摩顶执手触目等示法之轨。则是身业所摄也。然佛口业称大虚故。所起之教亦称大虚也。摄入者。信闻不思议法之心中其法顿现故云摄也。心契称法故云入也。闻惠中摄一切善根者。佛陀三藏云。称体闻惠摄圆宗理与理相应为可贵也(已上)。称体者。称海印体也。比如众苗皆依大地。世出世间一切善根无有不依海印而起。不依海印而住也。此海印之法于信心中了了顿现。故云闻惠中摄一切善根也。思议入者。闻惠所闻思而不失也。议者。于思惠中所思之法。以意言观了其相状。入者同上。一切道品者。不思议法也。智方便者。若闻法时心不外缘。专依此法相续思惟。是方也。由如是故。心便于法。是便也。分别选择者。其心行于所闻之法。别其逆顺。由如是故。取其顺法。是选也。舍其逆法者。是择也。法相入者。所思之法于心现现了了分明故也。彼彼义者。以不思议法非一故也。无量种种知者。凡所触向对面无非不思议佛法故。所知之法既无有量。能知之智亦无量也。教化入者前摄入中闻不思议法。思议入中思察其法相。法相入中彼不思议法现其心也。菩萨最初发誓愿者。非先自度。欲先度他故。以其心所现之法教诸众生故。云教化入也。随所思议名字具足善说法者。以其思惠所思之法教化众生故。云随所思议也。称前闻惠所闻之法立名教化故。云名字具足也。善决定说者。若以传闻之法而教他。则非善决定说也。比如明见掌中之珠。心中了法亦复如是。而以如是自所得法为他演说故。云善决定说也。证入者。以自所得之法化众生时。自行即满故也。一切法者。是不思议法也。平等智者。此菩萨心得彼法时。其心与法不可得分。比如以器汲盈池水。还注池中。不可得分此是器水此是池水。故云平等智也。教化众生即是自成佛法者。问何故至证入后方释教化入耶。答辨证入时方现利他即是自利之义也。谓菩萨发誓只欲度他。然先度他时。法尔自证真如法故。至证入后释教化入也。不放逸入者。如缘柱时。心若有转。即是放也。由其放故。趣于他境。即是逸也。如是菩萨依不思议佛法其心不转。又于他境心亦不趣。故云不放逸入也。言一切魔法不能染者。魔有四种。一天二人三阴四烦恼也。烦恼魔者。三毒为根所起烦恼也。谓修行之心对违顺境。或嗔或贪。不能寂静。是烦恼魔也。阴魔者。五阴之中。四是心。一是色。修行之时。贪求衣食等及五尘境界。是色魔贪求之心。是心魔也。人魔者。修行之时。父母檀越恶友好色等类。皆人魔也。天魔者。修行之时第六天魔即自思惟。此人起其胜心修其胜行。必得胜果。非我眷属。是故不离此人常欲恼乱。若不能恼乱。即欲令其死。此等是天魔也。地地转入者。七地已前虽能趣向无相而修。然是有功用位故。犹起加行作意。乘于自心行力而修八地已上。无相观智现前究竟故。乘本誓愿及与法力。任运进修故。云地地转入也。无贪等善根净者。不思议法中本无三毒故。无贪等善无始时有。然约寄位。则七地以前有功用位执心不舍故。三种善根清净之义不得现前。至于八地任运之位三种善根净义竟现故。云无贪等善根净也。复有善根等者。决伏疑也。于十地中。一一地皆有地前加行善根。有地上善根故。约地前加行。云复有善根。约地上善根。则是不思议佛法也。疑云。七地以前加行善根生于八地以上善根耶。为决此疑故。云唯八地之加行善根生其八地善根也。是故云复有善根能为出世间道品因也。菩萨尽入中如来秘密智者。约不思议佛法。则虽无十重。而随寄位且分十种秘密智也。此秘密智是不思议法故。约得此法云入一切如来秘密智也。佛尽入中于一切智入智者。一切智者是佛一切智一切种智也。入智者。菩萨智也。由菩萨智入佛圆智故。菩萨之智亦成圆智也。问菩萨尽入中云入如来秘密智。与佛尽入中云入佛一切智。何别。答菩萨尽入中得不思议佛法。而但是尽果之因位。佛尽入中得不思议法。是尽因之果位。故别也。问远公以佛尽入为在因中。与菩萨尽入何别。答约建立。则菩萨尽入立第十地。佛尽入立佛果位。而以佛尽为因中之果者。以信行地菩萨得不思议佛法故。以为因中果。而云得佛果德。非谓佛尽为在因也。是诸入为挍量等者。从是诸入至差别为所挍量者。是远公之意。从诸入至转胜为所挍量者。是藏师之意也。远公意则三贤十地次第转胜之位。是所寄故是所拂也。九入差别是根本入中德义差别故。非所拂也。藏师意则三贤十地是全不思议佛法之位也。摄等九入亦全不思议佛法也。是故九入差别及三贤十地之转胜皆不舍也。是则智义差别之九入次第转胜三贤十地皆非所拂。是故挍量而不舍也。其三乘中行布次第差别转胜决定者皆所舍也。问既全不思议法之三贤十地应无胜劣。何云有转胜耶。答虽无情计之胜劣。亦有缘起之胜劣也。问缘起胜劣云何。答犹如瓶中含大虚空。瓮中亦尔。然含大空之瓶童稚能提含大空之瓮童不易提。如是十信位中摄尽法界。十住等位亦摄法界。虽摄法界义同。而随位别故。摄法界之十信是劣。摄法界之十住等是胜也。故缘起差别非所拂也。是故约一信位。成佛之义顺梵行。将二德立为圆满佛。余人等立为随分佛。于是林德举此二义。就问相元元曰。俱非和尚之意。则以十信一位形十住等为门别故。云随分佛。然全摄法界究竟无侧故。云圆满佛也。是以一乘随何一位。成佛之时具足分满二义也(已上)。故藏师之意。九入中入者。是根本入之入也。九入中摄等九者。是根本入中智惠地也。故皆不舍也。此言说解释者。有三义。远公云。此九入言说中。以六相解释之义应知也。藏师二释如疏。除事事者。谓阴界等者此义实难可解。故林德问于大乘冏公。冏云。于阴界入须六相则融之无难。而言除者。言三科百法不用六相也。然而若除阴界入。何处用六相耶。故非吾所可知也。余师云。六相者引三乘时之所用方便也。然彼所执体性各别。三科法上用六相。则其法杂乱不得利益。故云除事也。融顺和尚云。要以六相言说说花严经。若以三科百法说。则是三乘。故云除事也</p>
<p>藏疏释加所为中二十句文依二利分。初十共他自利。后十共自利他(云云)。前中论王佛四门解释。一总释现本(云云)。四本末无碍。初中总论地法缘起有六义。一一切菩萨是信行地者。举所被机。谓地前菩萨未证真如。但依信心而起行故(云云)。不可思议诸佛法者是出世间道品者。此是所得之法。然有二释。一约因。谓十地法体是出世间。无流之法。心言路绝。名不思议。通生佛果故。名为道。下云。大圣道者是彼因故。十位品类差别名品(云云)。二约果。谓佛所得之法故名佛法。非下位图杔名不思议。令地上菩萨分证此法名出世间道品。地智所游曰道。分证未圆名品。三明者。创瞩名见。委照名智。智照非比故名为得。冥神契合故复名证(云云)。四说者于中分别者。于此能所证得法中。以言分释十位差别明智行优劣功惠等异故也。五入者信乐得证者。谓地前信乐远有入义。地上证得现成交入。通论入义。必从此至彼故具始终也。亦信始乐终。得始证终。六智惠地者谓十地智如本分中说。谓此证理圣智有生成住持佛果等用名地。始从欢喜终至法云。本分中现可知。此上六义融合无碍通教。及义通证。及比通境。及智通人。及法通因。及果混通无碍。总为一团名十地法。若展于后种种差别。皆悉于此总句中出。是故名此为根本入。二依本开末分成九句。于中四位。谓愿乐位。见位。修位。究竟位。初四寄前地前愿乐位。次一寄初地。次三寄修位。后一明究竟位。问此中正为说十地法。何故乃说地前及佛果。答为现十地前有起下之功后有成上之义。又释由十地证智放阿含光。是故地前是此十地阿含分摄。由此地智依果海成故有佛果。上不思议佛法及下鸟迹所依空等。并是其事。初中初一约闻惠修善根名摄一切。二明思惠之始。简择道理。论中智方便者释善分别也。道品释佛法也。三思惠之终。谓因思广知。彼彼义释诸法。种种知释广知。四明修惠。无疑立教可信故云决定说。谓修通二利。今举利他。菩萨化他即是自成佛法故。入自利摄。论中随所思议是思惠所思。名字具足是闻惠所持。故决定说也。上来现信乐。自下辨得证。五见位(云云)。论中一切法平等智。释无分别智。谓于初地正证真如。无能所二相。故云平等。见道时中善清净者。释善净不杂。谓离二我分别随眠。六明修道位中地地别断一无明。故于烦恼障亦永伏离。故云世法不杂名不放逸入。魔法是母法也。七明修位中智行转进名地地转入。谓无流善根永离一切三不善法。无贪等善根等者。等取无嗔无痴也。复有善根能为出世间道品因者。是诸地中加行善根也。八十地学穷名菩萨尽入。如下大尽分中明。第十地菩萨入如来十种秘密智。以秘隐深密难可测知故名不思议。九究竟位明因道既圆佛果斯克穷满果圆名佛尽入。论中入智者。释得字也。三会末归本。言是诸入者。牒上九入。为挍量等者。现其无别之别。谓寄地前地上乃至佛地。挍量地智差别次第转胜之相。非谓根本入中亦如此等行布次第决定差别。是故融末归本现无二矣。前依本起末明无别之别。今会末归本明别而无别故也。四本末无碍者。谓明六相总别无碍故也释此六相义作六门。一明教兴意。谓破定执见以现缘起圆融之法。此理现前一切惑障一灭一切灭。一切行位一成一切成等。二种类者。不自不他等四句。及不有不无等四句。并不生等八不十不等。皆悉会事入理。是此流类。但彼等入理以顺一寂。今此入理圆融彼事使相即相入成普贤法有斯左右耳。三明所出者。此文出在下经第四大愿中。经家自说。非是论主率意而作。四明建立者。何故唯六不多不小者。谓泛诸缘起法要有三门。一末于本有起不起。二彼所起末既带于本。是故相望有同有异。三彼带本之末既为本摄。是故当体有存有坏。若不具此三不成缘起。三中各二故但唯六。五问答决择者有二。初逆。谓非总非别等各各互相形夺诸相皆尽故也。二顺。谓亦总亦别等各各顺相成就等。思准作之。六释文有五。一约法举数。谓于所说法中有六种相等。二辨定教义。此言说解释者。是定教。谓于此中安此六相之言说。为欲解释经文。应知此义。又释。此中释六相非是此处经文。但是论主解释之意。应知除事谓阴界入等者。此辨定其义。谓约道理说融通。非是阴等事相中辨故除简之。三列名可知。四释相中别内别依本者。明依总开别。满彼本者还能成总。谓要依本之别方能满本故也。增相者。是前九入渐增之相以现异也。缘成和合略言标现。缘散无作广辨因缘。如世界成坏者。举喻以现。谓如百亿四天合成一娑婆。略言标现为成。若分别广说。百亿差别令一娑婆无所依住故为坏。五余一切者。劝于一切处。准类知之</p>
<p>古记云。藏疏云。论主作四门解释(云云)。此四门名虽是疏主自作。然彼论中本具其义。故云论主作四门也。问此四门者皆一乘耶。或三乘耶。答一云。四门皆是一乘。何者。初门则通教及义。乃至通因及果。混通无碍(云云)。如是约十种普法名。第二门则无别之别。第三门则别而无别。第四门则总别无碍故。一云。初后二门同前释也。第二则依根本入开九入末。同于三乘依一心本流成六道。第三则会九入末归根本入。亦同三乘会六道差别归平等一心之义。故此二门并三乘也。一云。初一一乘。次二三乘。亦同前释。第四门则虽明六相。六相教兴意云。破定执见以现缘起。既云破执而后现德故。是修相门之圆融义。故对初门总释现本之一乘故云三乘也。一云。论主于前三门不明六相。至第四门论六相故。约此论文相现着。则前三三乘。后一一乘也。然第四门明六相时。将前三门本末论故。约第四门看。则前之三门皆亦一乘也。问此第四本末无碍其义云何。答一云。第八会疏云。本会舒为末会。末会卷为本会故。今此亦尔。开根本总成九入末会。九入末成根本总也。一云。一乘中无定本末故。举一为主。余则为伴。是以于十入中随举为本。余则为末也。一云。本则自恒本。末亦自恒末而无碍也。谓一向根本入名为总。非以余九入名为总。一向余九入名为别。非以根本入名为别也。问若尔何成本末无碍耶。答依总开别时。若破根本总而成九入末。则别碍于总也。会别成总时亦若尔。则总碍于别也。然而总不动而成别。别不动而成总故。本则恒本。末则恒末。而能成无碍也。问六相章云。椽即是舍。故名总相。舍即是椽故名别相(已上)。依此文。则可许本还为末。末还为本耶。答一乘之中若不成。则已成则离始终故。虽云椽即是舍。既是舍时离始终故。非是先有别椽后成舍也。是故不云本还为末末还为本也。问椽是别缘。既云椽即是舍。故亦有摄入等别为总之义故。亦可云末还为本之义。何不然耶。答若摄入等为总之义即是根本入故。但以总名为总。不以别名为总也。是以摄入等若为总。则但云根本入也</p>
<p>古记云。根本入大虚之中有八难也。若得知此八难。则虽不见其本疏。可谓得知地论之妙旨。若不知此八难。则虽得一十二十家疏。不可谓知地论之旨也。谓一此大虚中虽无总别之相。而有可分总别之义。此难见也。谓于上五重总别。约初三重见也。二此大虚中虽无诸教行位。而有可分诸教行位。亦难见也。于所流三乘九入处见也。三此大虚中虽无常无常。而有常智断障无常智断障。亦难见也。约复有善根等文见也。若约品会者。是差别平等二周因果修生本有之二智也。四此大虚中有常无常智。合成一无流智。亦难见也。谓初会四十类法体及法界会神众则有为也。普贤文殊等同生众则无为也。此有为无为合成法身。毗卢遮那自体智也。五此大虚中有生灭不生灭。合成法体。亦难见也。是无住别教门中无浅深三观之生灭。证分中无生佛法之不生灭也。六此大虚中不动根本无明即是满足法体。亦难见也。于终教根本枝末等无明以普字印。印定而见也。七此大虚中于佛尽入发心。于摄入位成佛。亦难见也。约是诸入为挍量。智义差别等文见也。八此大虚中无地狱位发心之人。然有地狱中发心成佛。亦难见也。依此言说解释应知之文见也</p>
<p>诸法各异至诸地功德。法记云。诸法各异住自如故一如多如如如相不可得者。约五十四角故。云如如而不可分。此是第一角如。此是第二角如等故。云相不可得。约一角时即约五十四角故。云如如。约第二角亦如是也。至此竟答前问。上云。因果不同而一家实德性在中道。未知所由之义</p>
<p>大记云。是故经云。问云何深信佛法。答一切诸法唯佛所知。非我境界等者。引胜鬘经证上自谦也。谓前云。此义其实难解。虽然依天亲论主。乃至随分可解云者。意云。唯佛所知。非我自分所解。然依教理随分现此义也。是故引经中仰推之智而为证也。彼经云。成就甚深法智为第一人。成就随顺法智为第二人。仰推如来非我境界为第三人。解云。初则证智。次则三贤。后则十信也</p>
<p>法记云。七处八会及品类不同而唯在地品。所以者何。以是根本得法尽故者。如悉昙章。一切诸字初章为本。如是世出世间一切诸法十地为本。故云摄法尽也</p>
<p>古记云。一乘十地如何见耶。答浮石山四十日会和尚云。一乘十地横也竖也。相元智通等以谓已得和尚之意。及其会终各呈所领。和尚曰。并不得也。一乘十地者。依寂灭道场始成正觉佛心而见也。后林德释云。初会十地者。如生盲人见色而见也。光明觉品以去十地者。如生聋人闻声而见也。谓依初会本起后光明觉品十地。修生十地。佛果十地本有十地。离世间十地入法界十地也。问一乘无尽十地如何见耶。答三乘中依三千界法明也。一乘随门中亦依界法明也。自别教中依于种法明也。三乘十地者。初地依百叶莲花明也。谓仲密证遍满真他受用身之所依也。亦是应身也。其百叶中全统一叶则净土之化也。又一一叶中各有百亿释迦。则秽土之化也。二地则依千叶莲花明也。准前可知。乃至第十地则依无数叶莲花明也。亦准前知此。三乘中莲花者。十地菩萨之所依住也。一乘莲花则是十地体也。一乘随门中依界法辨者。同于三乘。但以六相成故别耳。言依种辨者。初会中合有五十六重十地。谓教分之一重证分之五十五重也。言教分一重者。世界海中有十不可说佛刹尘数之香水海。最中央海出大莲花。此莲花上有世界种。此一种中有二十重世界。此二十重即是十地。十地各有自分胜进。故有二十重也。如此一种既有十地。余一一种皆有十地。故有十不可说世界尘数十地。故云无尽十地也。此则一重耳。若进见者。即有重重无尽十地。可思。言证分十地者。约五海十智见也。谓以海入智故有五十海。则五重十地。以智入海故有五百智。则五十重十地。是故证分中合有五十五重十地也。是约一行门也。若进见者。即有重重无尽十地。可思。问三乘以欢喜离垢等为十地。一乘中何以名耶。答同教随门中与三乘同。若别教中世界名海名智名等皆十地名也。圆教门中欢喜等名世界等名皆十地名。谓三乘中唯有名耳。无实法体。圆教之中以具法体为十地也。又三乘初教十地者竖位也。谓从十信十住渐至佛果故也。熟教十地者横位也。谓于一如来藏体中之所分立故也。一乘中具横竖也。谓横包虚空法界。竖贯九世十世故也。十信十住等皆从十地而起也。故藏师云。十地者前摄地前上摄佛果也。会会本分皆云有海。是知皆以十地为根本也。和尚之意应知尔耳</p>
<p>法记云。不起一地普摄一切诸地功德等者。此中正明缘起法。故云一摄一切也。问若约缘起。满足无侧法者。即其一言已足。何必重言普摄耶。答实则如是只言一地足矣。但随顺云耳</p>
<p>古记云。至相释经中在于一地普摄一切诸地之文云。就行相次第终至穷实自体以论要略有四。一以于始故能生。于后终竟满足故言摄也。二虽是初始。然能行于诸地。所行诸法无殊故言摄也。而所成之行但在自分中。上下优劣但以明昧为异耳。三但是初始即摄一切诸地功德故名摄也。四非谓以初后故名摄。但是初始即正是终故名摄也已上。解云。一云。初二始终教后二一乘。一乘二中初缘起分后果分。一云。初中门后即门也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>