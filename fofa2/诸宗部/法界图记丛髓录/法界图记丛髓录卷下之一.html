<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法界图记丛髓录卷下之一</p>
<p>文云。三释文下意文。有七言三十句。此中大分有三。初十八句约自利行。次四句明利他行。次八句辨行者修行方便及得利益。就初门中有二。初四句现示证分。二次十四句现缘起分。此中初二句指缘起体。二次二句约陀罗尼理用。以辨摄法分齐。三次二句即事法。明摄法分齐。四次四句约世时示摄法分齐。五次二句约位。以彰摄法分齐。六次二句总论上意。虽六门不同。而唯现缘起陀罗尼法。初云缘起体者。即是一乘陀罗尼法一即一切一切即一。无障碍法界法也。今且约一门现缘起义。所谓缘起者。大圣摄生欲令契理舍事。凡夫见事即迷于理。圣人得理既无于事。故今举实理以会迷情。令诸有情知事即无。即事会理故。兴此教。故地论云。自相者有三种。一者报相。名色共阿梨耶识生。如经于三界地复有芽生。所谓名色共生故。名色共生者名色共彼生故。二者彼因相者是名色不离。彼依彼共生故。知经不离故。三者彼果次第相从六入。乃至于有如经此名色增长已成六入聚。乃至有因缘故有生老病死忧悲苦恼。如是众生生长苦聚。是中离我我所。无如无觉如草木也。此中离我我所者此二示空。无知无觉者。自体无我故。如草木者。示非众生数故。当知十二因缘等。即自体性空。依彼阿赖耶识生。梨耶微细。自体无我。生十二因缘。十二因缘亦皆无我故。缘生等无有别法。佛举缘起观门。以会诸法一切无分别即成实性。故地论云。随顺观世谛即入第一义谛。是其事也。此义在三乘。亦通一乘。何以故。一乘所目故。若约别教一乘。略说十门。所谓因缘有分次第故。一心所摄故。自业成故。不相舍离故。三道不断故。观先后际故。三苦集故。因缘生故。因缘生灭缚故。随顺有尽观故。如是十番十二因缘一乘义摄。何故十数说。欲现无量故。问。十番因缘。为当前后。为当一时耶。答。即前后即无前后。所以得知。门不同故。即前后六相成故。即无前后。其义云何。十番虽别。而同成无我。故缨络经十番因缘三乘义摄。何以故。准教差别不同。广义如地论说。如十二因缘说。余缘生诸法。准例可解。二陀罗尼法者如下说。三即事摄法者。现因陀罗尼及微细故。广义如经。四约世时者。所谓九世者。过去过去过去现在过去未来现在过去现在现在现在未来未来过去未来现在未来未来世。三世相即及与相入成。其一念总别合明故。为十世一念者。约事念说也。五约位者。以六相方便随义消息可解也。六相者亦如上说问于缘起一言中诸法无二即现了手。何须多门。答。体解即是不须远。求。是故经云。淫怒痴性即是菩提。如是等迷之极远。是故佛教七种苦谛。以外别有菩提。三无数劫。如说修行乃可得度。为迷之者。须多门说。问。若如是者。法门无数。何故唯六门说耶。答。以六门说诸法。准例应可解。故略如是说。其实如言。六冥然无分别者。缘起法法如是故。准上可思。二就利他行中海印者。约喻得名。何者大海极深明净彻底。天帝共阿修罗斗诤时。一切兵众一切兵具。于中现现了了分明。如印文字故名海印。能人三昧亦复如是。穷证法性无有源底。究竟清净湛然明白。三种世间于中现现。名曰海印。繁者炽盛义故。出者涌出无尽故。如意者从喻得名。如意宝王无心而雨宝。益生随缘无穷。释迦如来善巧方便亦复如是。一音所畅应众生界。灭恶生善利益众生。随何用处无不如意。故名如意。三约修行方便者。此中有三。明修行方便。二辩得利益。初门行者者。谓见闻一乘普法已去未满圆证普法已还。即是此约别教一乘说也。若约方便一乘说。五乘总是入一乘摄。何以故。以一乘所流。一乘所目。一乘方便故。若约此义总摄五乘一乘。修行者亦得。所流所目者。约缘起道理。语方便者约智语。何以故。进趣不住名曰不回心者。不名方便。故亦可约圣者意说。何以故。以善巧方便引接众生故。如五乘说。人法因果解行理事教义等。一切诸法准例如是。问。所谓五乘等法。为是能诠教法耶。为是所诠之义耶。答。能诠所诠一切诸法皆在言中。其义如何。所诠之法言相皆绝。诸佛世尊。以大慈悲本愿力故。诸佛家法法如是故。施设言教为众生说。以是义故教纲所摄一切诸法。皆悉在言。是故经云。一切诸法但有名字。即其义也。问证令之法言相不及。言教之法在于事中者。证教两法常在二边过。答。若约情说。证教两法常在二边。若约理云。证教两法旧来中道一无分别。所以得知。遍计无相。依他无生。真实无性。三种自性常在中道。三法以外更无证教。是故当知。一无分别。是故至人得此理故。名相不及。为众生说故。言在事中。故经偈云。一切诸如来。无有说佛法。随其所应化。而为演说法。即其义也。是故圣者。随遍计故建立三性。且安穷心。渐渐已后现三无性。觉悟梦人。此即圣者大善巧也。问。如摄论云。遍计所执凡夫境界。依他真实圣智境界。何故圣者随遍计耶。答。遍计诸法颠倒故有。是故论云。凡夫境界毕竟空故。无所可对。是故论中非圣境界。非谓知空非圣境界。是故圣者慈悲方便。随眼病故。言说空花。有何防。难意在于此。依他起相从因缘生。无有自性。离二边过。与无我同圆成实性。平等法性圆融。彼此不可分别。旧来一味。以此义故分别不及。是故论云。圣智境界别意如是。若约实说。三种自性皆是凡夫境界。何以故。随情说事安立三故。三种自性即是圣智境界。何以故。随智现理非安立故。是故经中。亦有处三性。以外别立三无性。所以者何。随情安立。约解门故。别立三无性随智现理。约行门故。三性以外不立三无性。尚二性以外无有真实。何况三性以外别有三无性。所以得知。无相等智现前。究竟无法可对。唯在中道故。是故须解立教所由。问。如上所言。证分之法及缘起分法。有何差别。答。别不别。其义云何。证分之法约实相说。唯证所知缘起分法。为众生说与缘相应。是故全别缘起之法。从众缘生。无有自性。与本不异。是故不别。问。若如是者。以自所证为众生。与末不异。寻常差别耶。答。亦得其义。若为所证在言。与末不异。言说在证。与本不异。与本不异故。用而常寂。说而不说。与末不异故。寂而常用。不说而说。不说而说故。不说即非不说。说而不说故。说即非说。说即非说故。说即不可得。不说即非不说故。不说即非不说。二俱不可得故。二俱不相防。以此义故。说与不说等无差别。生与不生等无差别。动与不动等无差别。一切差别相对法门。准例如是。是故经云。有为无为一切诸法有佛无佛性相常住。无有变异。是其义也。亦可。正说法中。言说以外更无别义。以言为义。正义法中。正义以外更无别言。以义为言。以义为言故。言无非义。以言为义故。义无非言。义无非言故。义即非义言。无非义故。言即非言。言即非言。义即非义故。二俱不可得。是故一切法本来在中道。中道者通言非言。何以故。诸法实相不在言中。离名性故。言说之法不在真性。在机益故。在机益故。名无真性离名性故。名而无名。名而无名故。以名。求实实不可得。名无真性故。名而无我同。名而无我同故。名性不可得。以此义故。二俱不可得。唯证所知非余境界。是故经云。一切诸法唯佛所知。非我境界。问。前后两义有何差别。答。前义以本末相即相融。现中道义。后义以名义互为客。现无我义。所现道理不异。能诠方便别。此则本末相资。名义互客开导众生。令致自体无名真源。能化所化宗要在此。问。此义当顿教宗。何故此间说。答。如上说。说与不说等无差别。何以故。总是实德故。无有妨难。且护分别故顺三乘说。盖是智者胜妙能也。如上证分及缘起分义。当论中义大教大也。背反分别得无分别。名曰无缘。顺理不住故。名善巧。如说修行得圣者意故。名为提。如意如前。归家者证本性故。家者何义阴覆义。住处义故。所谓法性真空觉者所住故。名曰为宅。大悲善巧。阴覆众生。名曰为舍。此义在三乘。一乘方究竟。何以故。应法界故。所谓法界陀罗尼家。及因陀罗尼家。微细家等。此是圣者所依住故。名曰为家。随分者。未满义故。资粮者助菩提分故。如下经。离世间品中。二千答等是也</p>
<p>初云。缘起体(至)准例可解。大记云。初云缘起体者即是一乘陀罗尼等者。缘起之体通十普法。然云真性唯约有情门者。以下文云。今且约一门现缘起义。而约十二支解释故也。问。前以行实满义配证分者云何。答。若有行者。唯依证分而修。唯依教分而修。则非实行也。和尚之意。则双践证教而修。为实行故尔也。以证满义配缘起分者云何。如示总相所具法时。开其别相。如是欲现证分之中满足法故。辨真性故尔也</p>
<p>法记云。且约一门现缘起义者。指真性也。问。何故不释法性真辨真性耶。答。以彼证分不可指示故也。大圣摄生等者。比如醉人见庭中杌。谓为实鬼。如是众生迷其十二有支。即是甚深真性之体。计为生死之法。是故大圣起大悲慈。令其得知十二有支。即是甚深真性之体故。云令诸有情知事即无。即事会理也。大圣通见杌与鬼耶。答尔也。以下文云。圣人随病眼故。言说空花。有何防难。故知通见也。论云。自相等者。自相者指自身也。报相者唯是色时。非是报也。唯是心时亦非是报。约此心之抱不净色时。为报相也。名色者。非色四阴无相溟漠。非名莫现故。云名也。色相粗故。当体云色也。又释唯是心时不可立名。唯是色时亦不立名。但约此心把不净色之初刹那。目为人身。目为马身故。云名色也。共阿梨耶识生者。求生中有将种子藏梨耶识生。犹如有人袋中盛物。将去水中将去火中。随意往也。本识如田。无明反行如下种子。所下种子是生五果之种也。爱取二支如土与水。其有支则是能生。生老死之业也。其生老死则是所生果也。问。五果是种耶。答五果非种。但能生五种之种也。问。五果之种是何。答梨耶识中三性种也。此种在于第三识支位中。是故此种合为识也。于三界地复有芽生者。此是诸圣最起甚深大悲忧之处也。复者往而复来。往而复来故云复也。彼因相者。彼因者[利/(尒-小+(恭-共))]耶识也。相者名色也。彼果次第相者。于中有六支也。此二示空等者。约色而推色无病苦。约心而推心无病苦。如是无知无觉故。自体无我也。非众生数者。色与心合方得处处受生。若色心离。而但是色时。不得受生故。云非众生数也。即成实性者。一尘无自性。以一切法为自性故。无有一法非一尘性。是故云成实性也。此尘即是海印之体故云实性也。随顺观世谛等者。犹如水中摄入诸像。是自利故。为真谛。水还现像。是利他故。为俗谛也。是故若顺世俗。即得入真也。以第一义谛向外之义为俗谛。十二因缘故随顺观世谛。即入第一义谛也</p>
<p>探玄云。第二具足诸苦中有三。初现十二缘相。二如是下结成苦聚。三是中下明缘体空彰有是倒。论中。于前初段内。前之三支合为一分。二于三界下辨后九支。于中论主分为三相。一自相。二同相。三颠倒相。释有二门。一约分位。二约随义。前中自相者。谓明现在因缘体状故。二同相者。谓未来因缘同现在故。理实现在亦有生老等。未来亦有识名色等。今约分位分相故立二相。三颠倒者。现缘体实空现执有是倒。二约随义者。一约从因生微细行相。是缘起自相。二约果相。现彰缘起过患。遍通果位故。云同相三缘实无我妄取为倒。问。同相中二支。一向是果一向现行。自相七支为现果为因种。设尔何失。俱有过故。若取因种。则不应言三界地生芽。若取现果。即彼前四不异生等。后三复非所生果摄。答。此等并是现生果位。却谈因。名以现自相。就自相七支内论分为三。一报相。名色共阿[黍-禾+利]耶识生者。谓名色支中。有义通摄一切名言种子。阿赖耶即识支通有三义。一依杂集论第四。以业种为识支故。属能引识种入名支摄。是故此文前三支一处释者。以俱是能引故。二以本识种为识支。是故此中识种及名色等种。为惑业引润力故。起此种子。令生苦果。三现行第八亦是识支。是故此中因相。云名色不离本识故。谓此共识所生名色生已。依于现行第八。为彼执持故名因相。理实此中识等五种。由前熏发同特而生。但依当来现起分位。有次第故。说为前后。是故名为彼果次第相也。爱取有三。虽非所生。然正生时具有此。故唯识论说。生引同时是此义也(云云)。此明本识与能依和合。名为报相。二现能依无体于于所依故。说此识名为因相。三能依相尽唯所依。转转入彼位名果。亦以本识转为此果。是故渐略余相。皆尽唯有识在。此上约始教。若约终教。则此本识是如来藏。初则与染和合。次则染法依真。后乃染不异真。故唯真转也。如是因缘下。结苦聚也。是中无我下。现颠倒相。并如论释</p>
<p>观师十二因缘观云。十二因缘者乃是生死大树。亦名生死大河。何故名树如世间树。有根茎枝叶花果相续而生。十二因缘亦复如是。过去有二因。名之为根。二因者。一无明支。二行支。现在有五果。五果者。一识支。二名色支。三六入支。四触支。五受支。现在有三因。三因者。一爱支。二取支。三有支。未来有二报。二报一生支二老死支。过去二因中一无明支者。谓过去一切烦恼名无明支。又云。于缘不了名无明。二行支者。谓一切身口意善恶等业悉皆名行。以无明故发生于行。无明与行二种是过去二因也。行者生死业也。此二能感现在五果故。名之为根。现在五果中。一识支者。以有过去行业发起现在识神。初受生时。入胎一念心。名之为识。二名色支者。以有受生识故。发起名色。名色者五蕴也。谓第二念已去心也。与父母赤白精血和合。乃至百日诸包未开。但是肉团。未成眼耳鼻舌相。但有色心故名名色。三六入支者。由名色故发生六入。六入者。六根通住识道故为六入。此谓在胎内百日已外也。肉团之内。起业生风吹肉团开敷。变作诸根相名为六入支。四触支者。由六入故发生根尘识等。三事和合触对名触。此谓出胎已去两岁也。未分别余尘。但能觉饥渴热寒犯火触毒。则啼哭之名为触支。五受支者。由触境故发生于受。领纳名为受。此谓两岁已去。心渐分别诸尘。五六岁已来。名为受支。此五支酬过去二因。名为现在五果。如世间树。既有树身。须有枝柯花果。爱取有三因。复感未来生老病死二报。现在三因中。一爱支者。由领纳故发生于爱。于缘起染名为爱也。此谓七岁已去十五已来。爱花贪果。心欲追求。名之为爱。二取支者。由染爱故发生于取。于缘染入有所执故。名之为取。三有支者。由取着故发起于有。身口意造作。能招未来有。以未来果目为现在。三因故名有也。此谓随其所取财色杀盗邪淫。取得入手称遂本心。忆思成业。能有当来果。名为有支。如花结果。此花能生后果。复名为因。既有其因。能感未来两报。两报者。一生支。由现在发起。令有未来受生。于法始起。名为生也。二老死支者。由有生故起于老死。生是老死之缘故。生缘。老死此二支是后生果。果复为因。因果相生犹如大树。一切众生皆为十二因缘。漂没流转。随逐生死往来三界。牢狱之中受苦无穷。如世间河漂没相似。凡夫不觉故。智者了达则不从流。修道断除即得出离。夫十二因缘者。生死系缚之因缘也。必须灭此因缘。乃得兑于生死。是故经云。无明灭则行灭。乃至生灭则老死灭。灭此因缘要须修道。问。云何修道。答。推求十二因缘根本乃是无明。因无明故起烦恼业。因业故起果报。有果报故有苦。皆因无明为根本。流转生死分离三世如树如河。智者了知。欲伐其根及断其源。犹如伐树。先伐其根。亦如断水。先断其源。今欲伐断十二因缘树河。先断无明。问。无明何者是。答不觉心是。以不觉故妄起分别。心外见境。谓有谓无。谓是谓非。谓得谓失。诸果报法身心等苦。皆是无明之力。我今欲断无明。先须自觉心源。随心所起一切妄想。皆从不觉心生。今须知自心之本性。无生无灭无来无往。何得知。一切妄念忽然妄起。觉则不生。云何名觉。如贪嗔痴起时。还以自心观察思量推求。此贪嗔痴有何形状。为青为黄。为过去为未来为现在。为在内外中间。推。求贪嗔痴都无形状。若贪嗔痴本来是有。今日觉时亦应可见。今觉即无。故知。由不觉故忽然妄起。觉则不生故。觉是无明对治。此觉现在无明不得在心。以无无明故。一切妄想烦恼不生。烦恼不生故。业不生。业不生故。无过去二因。无二因故。现在五果不生。五果不生故。爱取有三因不生。三因不生故。未来二报不生。名断十二因缘大树。涸十二因缘大河。此十二因缘无处。名为涅槃。此自觉圣智。名为菩提</p>
<p>真记云。大圣摄生欲令契理舍事等者。此约同教义云也。一报相者。如来藏与染和合成名色报。如大海水因风成波也。二彼因相者。所起名色。即是如来藏真识。如所起波即是水也。三彼果次第相者。彼所起果无有余物。唯一真心之所回转。如差别波。波唯一海水所回转也。此中离我我所者。唯一真心之体无有余物。何者是我。何是我所乎。非众生数者。犹如流水恒流不绝无厌舍时。由无念故也。众生亦尔。流转生死无断绝者。只由自体无我故尔。是故云非众生数也。黎耶微细者。黎耶即如来藏故也。即成实性者。约三乘云如来藏实性也。约一乘云甚深真性也。下云。此义在三乘。亦通一乘故也</p>
<p>古记云。林德入唐。得逢融顺和尚。问云。一乘中言黎耶者何耶。顺曰。一切诸法皆以黎耶为本。广则无量。略则有五。谓一白净无记识。持三性种。二阿摩罗识。持恒沙德。三性起识。持十普法。四法界安立识。持三种世间法。五法界因陀罗识。持无尽因陀罗尼法。全法界之有为。全法界之无为故云黎耶。共善等三性及无为集起</p>
<p>法记云。所谓因缘有分次第者。因缘者。生十二支因缘也。有者三有也。分者十二支别也。次第者。初无明支乃至最后老死支也。一心所摄者。一心是能摄也。所摄是十二因缘也。自业成者。简他邪因。不简自佛法中疏缘义也。前门中云十二因缘是一心所作。恐有疑。云唯一心作不待缘耶。故明要由业故。作十二因缘也。不相舍离者。前支不离后支。后支不离前支故也。前门现自因生中。增上缘之成十二缘义。此观现自因生中因缘之成十二缘义三道不断者。欲现不断三道故。十二支不相离也。观先后际者。明前门中不断三道者。以过去无明生现在五果。以现在三因生未来老死故也。三苦集者。现其以三际。因得此具足三苦之身。此观取因所得果以立也。不取能生因也。因缘生者。因缘是俗谛所依也。生是所生果法也。破因缘亲疏偏力。现全力生果义也。因缘生灭缚者。牒俗谛所依也生者所生果法也。灭者即离因缘生果之力义也。缚者顺缚也。谓生则顺缚于灭。灭则顺缚于生故。和尚云。生是无侧之生。此生即无生也。灭是无侧之灭。此灭即无灭也。此二无二。是满足生灭也。以灭缚生时。生虽非灭亦不离灭。犹如以绳缚置二人。虽不相离。亦非合为一身。此则分喻。非是满喻也。此中生灭则今曰所用之法。现前为生。以本不生为灭也。是故以灭缚生。灭是能缚。生是所缚。以生缚灭亦如是也。此观破前全力生果之义。以现资于无力。无生之缘生果法义也。又云。心惑者。世出世间心烦恼也。迷世间法。名为世间心烦恼也。迷出世法。名出世间心烦恼也。如是增执于所执法。迷其理事。名为人法二我执也。此二我执。前第八观治之能迷之心。于此观中治也。随顺有尽观者。问。何故此性起门中。以前缘起门。无力无生之缘生空果之义。为所治耶。答。性起门中。空有并现故。能治于前门偏空之执也。十番虽别而同成无我者。一乘中以海印体为无我也。如十二因说余缘生诸法准例可解者。上来直现法性。而机难得证故。改云真性指缘起体。将欲令习。且约众生十二支。以十番观而指示之。故余一切法亦尔观也。如是教诲故。云准例可解也</p>
<p>真记云。若约别教一乘略说十门者。前引论云。随顺观世谛即入第一义谛者是同教也。今直辨十番意故。云若约别教一乘等也。若以十番观一无明支。则具三世间成一无明支体故。不动过患即是性在中道之法也。如一无明乃至老死等皆亦尔也。问。所观如是能观云何。答。能观亦尔。初一因缘有分中。具摄余九。余九亦尔也。然虽各摄余九。而初则观有分次第。二则观十种性起心。乃至八因缘九缘起十性起。如是为门别也。问。璎珞经十番与花严经十番何别耶。答。璎珞经十番。画于一法界体。此经十番。则画于无尽法界故。云准教差别不同也</p>
<p>大记云。真定德。于十番中以三生灭释也。谓前七遍计生灭。第八因缘生灭。后二道理生灭也。林德以四生灭释也。谓前因缘生灭。第九缘起生灭。第十性起生灭。越情见处无住生灭也。训德以五生灭释也。谓中间五观。则遍计生灭。第八因缘生灭。第九缘起生灭。第十性起生灭。初二观无住生灭也。今依训德之意释。则无住生灭中。第二观后半。是无住体。初观及第二观初半。是无住位也。以其十二缘相等为无住。别教中二十二位故也</p>
<p>清凉第六地疏云。今经文内。略现十重穷究性相。以现无尽非唯寄位同。于二乘言十重者。一有支相续。二摄归一心。三自业助成四不相舍离。五三道不断。六三际轮回。七三苦集成。八因缘生灭。九生灭系缚。十随顺无所有尽。各有逆顺。即成二十故。下经云。如是逆顺观察。逆则缘灭。顺则缘生(云云)。于缘起论。三观者一相谛差别观。二大悲随顺观。三一切相智观。初但观二谛。有为无有我故。即大悲为首观也。二悲随物增。即大悲增上观。三即委悉穷究因缘性相诸门观故。即大悲满足观。初一下同二乘一切智也。次一自现菩萨道相智。后即上同诸佛一切种智。故涅槃云。十二因缘下智观故得声闻菩提。中智观故。得缘觉菩提。上智观故。得菩萨菩提。上上智观故。得佛菩提。初二菩提。即初观意。余二各一可知。前约为物三皆称悲。今约观心三皆智观。是知。三句各有悲智相导融。此三观唯在一心。甚深般若于是而现。探玄云。何者十观一因缘分次第(云云)。十随顺无所有尽。于中各有顺观逆观故。有二十门也。谓顺观大悲不住涅槃。逆观大智不住生死故。名不住道(云云)。一因缘分次第中。正现有支无我。于中有二。初明倒执有我妄起缘分。二明迷诸谛理起缘次第。初中有三。一辨定无我。二迷成缘起。三(云云)。初中二句。初言世间受身皆由着我者。反举惑情明我非理。若我理有着我。顺理应得出世。既生世间明我非理。二若离着我即无生者。顺举解心明理非我。若理有我离我。违理应生世间。既得出世。明理无我。二明迷此无我起彼有支。于中先顺观缘起。后逆观无我(云云)。二一心所摄中。言三界虚妄唯一心作。此之一文。诸论同引证成唯识。今此所说。是何等心。云何名作。今释此义。依诸圣教说有多门。一相见俱存故说唯识。二摄相归见故说唯识。三摄数归王(云云)。四以末归本。五摄相归性。六转真成事。七理事俱融。八融事相入。九全事相即。十帝网无碍。于中初三。约初教说。次四约终顿说。后三约圆教中别教说。总具十门。约同教说(云云)。三自业助成中。此十二支皆有二义。一明自行相。二助成后用。谓缘中痴惑是无明。自相与行作因。是助成业。四不相舍离中。前能起后。离后无前。后依前起。离前无后。不相离故。各无自性。无性缘起如幻现前。五三道不断中。如净意菩萨十二缘。论云。烦恼初八九业二及与十余七说为苦。三摄十二尽。从三故生二。从二故生七。从七复生三。是故如轮转。一切世间法唯因果无人。但从于空法还生于空法。解云。此辨三道相生现。二无我。六分别先后际中。此十二支初二是能引。次五是所引。次三是能生。后二是所生(云云)。一依此经开能所引分。先际中际合能所生。总为后际。以引远故开之。生近故合也。七三苦分别中有二门。一理实遍通门(云云)。二随相增现门。如此经说。谓初五支迁流相现故称行苦。触受二种触对生苦故云苦苦。余为坏苦者。但坏乐名坏苦。老死支既无乐可坏。何故名坏苦耶。释有二。一乐坏为苦。望所坏说。二以坏是苦故云坏苦。此老死支能坏生故。属坏苦也。八因缘生中。理实无明望行无因缘义。而言因缘生行者有二义。一自种为因。无明为缘。合说故云因缘。然隐彼亲种现此胜缘故。云无明因缘也。二但彼增上缘望自增上果还是亲因故说无明为行因缘。余亦如是。欲明果不自起。要从因缘。因缘形夺。复各无性。是故言因缘生乃现无生。此犹顺观逆观一泯非生不生。可知(云云)。此深观中摄后三门合成四句。一不自生。二不他生。三不共生。四不无因生。释此四句诸论不同。略有五说。一约破外道释。谓诸法不从冥谛。自性生故。云不自生。二不从梵天自在天等生故。云不他生。三亦非微尘大种和合生故。云不共生。四亦非无因自然而起故。云不无因生。二约破二乘。一谓诸法不定。从自同类因生故。云不自生。二不定从异熟因生故。云不他生。三又亦非彼俱有因生故云不共生。四小乘中。许无明支前不正思惟托虚而起。似若无因。今亦不尔故。离无因三。约法现空。一果不自起名不自生。二自既不立。对谁辨他。又他亦各自皆不成。自云何他生。故云不他生。三自他因果既各不成故。云不共生。四离因缘外无别果法故。云不无因生。此上三重。如般若灯论及中论等说。四约因缘形夺。对法论云。自种有故不从他。待众缘故非自作。无作用故不共生。有功能故非无因。凡诸缘起双土二句已为甚深。况总土四句。是故缘起最极甚深。五约缘起无碍门。但因缘生果。因缘相望各有二义。一全有力二全无力。谓因望于果有全不生。缘必全生故。云因不生缘生故。二缘望于果。亦全不生因必生故。云缘不生自因生故。三二力不俱故不共生。四二无力亦不俱故。不无因生。此门有二义。一据力具有不有义故令相入。谓因有力时。缘必无力。是故由因有力故能摄他。由缘无力故能入他。会彼缘力总归因力。名不他生。虽言不他反现自生。因力归缘不自亦尔。反前思之。以二力二无力各不俱故。无彼不相入。一力一无力相归故恒时相入。以不相障碍。增上缘宽故。一切诸法无不相入。十忽品云。菩萨善观缘起法。于一法中解众多法。众多法中解了一法。良由此门故也。二据体有空不空义故有相。即谓非直因力归缘明其相入。亦乃因体由缘现。因性空摄同于缘。何者。谓若无缘即无因故。以生果名因。无缘果不生。是时不名因。明知。此因会归彼缘。为不自生。是故缘是有义无不能摄。因是空义无不受摄。因受摄故废已同缘。缘能摄故摄因同。已余因摄缘受等。并准思知。由此义故。诸法相即无所障碍。上文云。知一即多多即一等。皆此义也。是故无尽大缘起法无碍自在。皆从此门而开现矣。九因缘缚说中。因缘生缚者。谓此缘起互相缚住不得。是生以是缚故。复非是灭。以一缚字。印此法体离诸分别。然是缘起缚相亦离故。寄言以现故云缚说。为明此缚。但在说中。此门现缘起法事相。向尽理性将现极微妙处故论云。随顺观世谛即入第一义谛。是此门也。十无所有尽中。明此有支虚相既尽。随顺无所有。彻到第一义此现不坏俗。而恒真也。故云无明因缘诸行生是随顺无所有。问。无明生行。是顺所有。何故乃言顺无所有。答。乘前诸门次第。至此现彼无明。正生行时。即顺无生入理故也(云云)。何故经中顺无。论名顺有。释经意。以缘归理说。论意以性从相说。各现别意故作是说(云云)。一有支行列。二摄归一心。三力用相生。四前后相属。五三道轮环。六三际因果。七三苦过失。八从因无性。九似有若无。十泯同平等。配结前十文现可见</p>
<p>搜玄云。初因缘分次第观治我见执(云云)。二依止一心观治彼外境自性执(云云)。三自因观治异计因缘执。四不舍离观治因果异时计。五三道观治因缘废事计理执。六三际观治无因执。七三苦观治乐净执。八因缘观治单因有力生果(云云)。因缘生理。因有决定用。缘有发果。能方得法生。若但因力无缘发果能者。其因六义不现在前(云云)。又依小乘六因四缘。若依三乘。即十因二十因等。若依一乘即随法辨因为二。因缘理事各别与法界等。今六因义唯一乘能穷。此约别教说也。九因缘生灭缚观。此下二观但治心惑。通义可知。谓因缘共力能感果执(云云)。前因缘生果。生义是增空义。是微为因缘。法顺生迷增故。今缘缚法空义。是增生力义。微为缘起法。顺生无分别智故。故下经云。缘起之法离有无也。此虽无生力。以空义成故。离自性生。经云。无住为本故。十无所有尽观。所治局心惑。亦可通诸使。俗谛通摄故。为执因缘。但有应俗相。自体空义。不现在前故。是障也(云云)。诸缘生法不起则已。起则双现。如彼渴鹿见阳炎。水干湿并彰。又如镜像染净双现。此是正理。问。其所现空。为是真谛。为是俗谛。又此观法与前缘生。及以生缚云何取别。答。因缘及缚唯成顺有。今第十观空有俱顺。又此空有并是俗谛。泛明真俗此有多义。一体相相对。二空有相对。如此分真俗。其义非一。若空有分真俗。有则为俗。空则为真。即证智所知。若体相相对。空有可以相论故。若约此义。俗谛通空。有。此空是自体空。非事空也。故论云。是心真如相。能示摩诃衍体。故知虽是真如得名俗相。不是体也。此则空有同为一相。以缘顺性理事。为此观体故。上文云。十二缘生是无为也。十观亦有相生次第。为知诸虚妄过故。故有第一。既识妄已未知妄法。依何得生。故有第二识。知所依未知有何理。故有第三。已知生理。未知依何时。故有第四识。知时已未知约何义。故明第五。知其义已有何本末。故有第六。知本末已未知有何过。故有第七。知其过已云何对事成。故有第八。知成已未知有何相。故有第九。知相已疑谓乖理故有第十。依经十番讫</p>
<p>锥穴记第十观云。此即因缘尽于自如也。此即俗谛离分别之际。自此去所即是初最粗愚痴颠倒即此甚深法。随举一尽摄一切。无尽自在缘起法。正十数所现普法缘起道理也</p>
<p>缘起一言(至)无分别者。大记云。缘起一言乃至何须多门等者。起此问意。初标真性。示缘起体。即无分别理已现了手。何烦更说中即等多门耶。如是问也。答。具纵夺文现可知。问。何不释六门而问答耶。答。第六门者总结上意故。释五门其义已尽故也。了手者事毕之言也。法记云。淫怒痴性即是菩提者。古人云。只知用水令净于物。不知令净浊水也。此意云何。谓如欲净于水。若取于石水不得净。不动土石水方自净。净自心者亦复如是。若欲断除三毒烦恼。则心不得净。三毒不动。心自清净。是故凡诣胜热婆罗门善知识所受痴法门。即得安住照明。遇满足王知识受嗔法门。即得安乐。三昧。遇婆须密知识受贪法门。即得离欲实际也</p>
<p>探玄。方便命知识。疏云。如是反道上下文中。总有三类。一此位同邪见。二满足王同嗔恚。三婆须密同贪爱。是故三毒相并有正法。然有四义。一当相即空故诸法无行。经云。贪欲即是道。恚痴亦复然。于此三事中。有无量佛法。解云。此约即空是佛法。非事即是佛法。二约巧摄生说为佛法。非谓即是如净名云。先以欲拘牵后令入佛智等。三留惑润生长。菩萨道说有佛法。非谓即是如净名云。一切烦恼为如来种。四当相即是。不同前三</p>
<p>法记云。七种苦谛者。七种生死也。谓分段有三。变易有四。分段三者是三界也。变易四者。一方便生死。二因缘生死。三有有生死。四无有生死</p>
<p>法常公摄论疏云。一方便生死。即以无明为缘感生死。非是亲因故。称方便。二因缘生死。即以无漏业为因感生死。由是亲因故名因缘。三有有。则由前因缘感生有果。有此果故。名有有。四无有则老死支谢。其报尽后。更无有有果故。曰无有(云云)</p>
<p>清凉演义云。无上依经云。阿罗汉．辟支佛．大地菩萨。为四种障。不得如来法身四德。一者生缘感。二者生因惑。三者有有。四者无有。何者生缘惑。即是无明住地生一切行。如无明生业。何者是生因惑。是无明住地所生诸行。比如无明所生诸业。何者有有。缘无明住地因。无明住地所起无漏行。起三种意生身。比如四取为缘。三有漏业为因。起三种有。何者无有缘。三种意生身不可觉知。微细堕灭。比如缘三有中。生念念老死(云云)。于三界中有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。无明住地所起因缘生死。如三界内业难。无明住地所起有有生死。如三界内生报难。无明住地所起无有生死。如三界内过失难</p>
<p>法记云。无分别者者。问。各各不相即等四句。合取云耶。答尔也。谓前三句即门故。是体门也。不相即句是中门故。位不动门也。位不动故方得相入。能成一致。是故合取。不相即义。云冥然无分别也</p>
<p>约喻得名(至)无不如意。大记云。海印者约喻得名者。以修罗帝释相战之时。诸兵具等。现于明净海中之义。喻其三毒当相不动。即是内证海印究竟法体故也</p>
<p>古记云。云华尊者云。唯花严经所说之法。依海印定起也。时有智积国统难云。大集经云。如阎浮提一切众生身及外色。如是色相海中皆有印相。是故名大海为印。菩萨亦尔。得大海印三昧。见一切众生心行(云云)。则下四教法亦依海印定起。何故云不尔耶。云华答曰。海印有五。一者三大阿僧祇劫历修之帝释。升法空须弥山顶与所知障阿修罗斗战之时。三科百法像。现于大圆镜智海中之海印也。二者不可数劫历修之帝释。升本觉须弥顶。与根本无明阿修罗相战之时。恒沙性德像。现于一心真如海之海印也。三者一念不生之帝释。升一行三昧须弥顶。与妄想阿修罗相战之时。无相无分别像。现于不二实相海之海印也。四者二佛刹微尘数劫历修之帝释。升总相须弥顶。与遍计阿修罗相战之时。十种普法像。现于世界海之海印也。五者十佛之帝释。升法性须弥顶。与无住实相阿修罗相战之时。三种世间像。现于国土海之海印也(已上)。此五之中。前三如次始终顿也。后二如次外化内证也。于此加论约因海印。应有六种。谓普贤之帝释。升解行须弥顶。与百障阿修罗相战之时。无尽普法像。现于锭光玻璃镜之海印也。若约前三重意。则三乘随分亦论海印也。而言三乘皆是海印定外所说者。约一乘海印云耳</p>
<p>清凉释海印云。以十义释之。表无尽之用。一无心能现义。二现无所现义。三能现与所现非一义。四非异义。五无去来义。六广大义。七普现义。八顿现义。九常现义。十非现现义</p>
<p>大记云。如意者。从喻得名。乃至无不如意等者。犹如如意珠王。无福德人得之。则变为毒蛇。反害其人。若有福德之人得。则随其意乐。雨无尽宝广施贫人。一乘普法义理亦尔。若无圆信下劣之机闻之。则执己情见生疑起谤。反堕恶道受无尽苦。若有大心正信之人闻之。则才闻即信。即得一乘称性之益。广利自他。无不如意也</p>
<p>见闻一乘(至)如五乘说。大记云。行者者。谓见一乘乘普法已去。未满圆证普法等者。若约无住别教。则见闻即是圆证。今约寄位故。云见闻一乘乃至云未满圆证普法等也</p>
<p>古记云。三生有多重。一约报则过去见闻。现在解行。未来证入。二约界则界内见闻。出世得法。出出世证成。又界内通见闻解行。出世得法出出世证成。三约自分胜进。则十信已前见闻。十信解行。十信满心胜进证入。四约信解增长门。则十信见闻。三贤解行。十地证入。五约比证。则地前见闻。从初地至七地解行。八地以上证入。六约一乘三乘。则四地见闻。五六七地解行。八地证入。七约五乘配门一乘义。则八地见闻。九地解行。第十地证入。八约知识。则文殊为见闻。德云以去能行。弥勒告云。当来见我为证入。又普贤知识为证果海也</p>
<p>智通记云。问见闻等三位普法正位耶。答。不也。但从三乘作是说耳。若普法正法即无位无不位。一切六道三界法界法门。无不普法正位。又一位一切位。一切位一位。如位法门。一切行教义等法门。亦尔。可思。问若尔普法中以何为始。答。得一法门以为始。此则与终无别也</p>
<p>大宗地玄文论云。无超次第渐转位者。偈云。五十一位中。如次无超转。一中具一切。名为渐转位。论释曰。唯一行者。五十一种别相位中。如其次第。无超过法也。无余究竟总持位者。偈曰。五十一位中。随其先得入。摄一切一切。各无余究竟。论释曰。五十一位别相中。或有行者。以信趣入。或有行者。以真如地趣入。或有行者。以大极地趣入(云云)等。随先得入尽摄一切。一切位地究竟无余。亦无移转亦无出入。一一白白也。周遍圆满广大位者。偈曰。五十一种位。无前后一时。俱转俱行故。名周遍圆满。论释曰。五十一位无有前后。一时俱转俱行。无有所余。亦五十一别相位中。所有无量无边诸位。无有前后。一时俱转一时俱行。横转无向道人也。一切诸法俱非位者。偈曰。诸无量无边。一切种种位。皆悉非建立。名俱非位地论释曰。非因非果等(云云)。以其非义立为位故也。一切诸法俱是位者。偈曰。一切种种法。无非金刚身。以一身义故。名为俱是门。论释曰。是名无病道人也。一身金刚宝轮山王。其相云何。偈曰。渐是尽非满。一时及前后。与俱并俱非。一异时处转</p>
<p>大记云。五乘总是入一乘摄以一乘所流一乘所目一乘方便故者。言所流者。犹如百川。无不从彼大海而流。三乘五乘等一切诸法。无不从本一乘而流成也。所目者。约三乘则为眼目之义也。约一乘则为名目之义也。言三乘中为眼目者。其所熏习一切诸法。全是一乘普法故。以此即为入花严普法之眼目也。一乘中为名目者。若约无生佛法。则不可名目。然为机缘。以诸名字题目而示也。方便者。犹如欲登高堂。勇疾之人一跃便登。如其末者教令退。行三四步许。从却步时。已得升堂之力。如是上根之人。一闻普法直入一乘。中下之根未能直入一乘普法。佛以大悲施设三乘。为入一乘之方便也。所流所目约缘起道理语者。非谓大缘起道理也。一乘之法。于机缘中起故也。方便者约智语者。约下教机。知自三乘是假施设。回入一乘之智云也。亦可约圣者意者。能化大圣。以善方便。于一乘中分说三乘。引中下根入本一乘之意也。是故云约圣者意说。何以故。以善巧方便接引众生故</p>
<p>十句章记云。所目者是此经所流。方便等者是下四教也。问。于机缘中起者。约何机缘耶。答。下教机缘也。问。若尔。所目亦是下教耶。答。花严经中。所目之法向外而流。于下教机缘中起也。为欲现此缘中所起下教之法。本是花严经中所目故。所以并论所目耳</p>
<p>大记云。如五乘说人法因果乃至准例如是等者。五乘则三乘．小乘．人天乘也。准例如是等者。随机缘而五乘虽别。其五乘法与一乘不异也。谓前约随机。所分五乘论行者已。此中约其法。则准例可知也。一云。非约一乘十种普法言准例也。约五乘中。所有人法等云耳。谓如摄五乘入一乘中。其五乘所有人法等。亦得总摄入一乘故也</p>
<p>所谓五乘(至)胜妙能也。大记云。问。所谓五乘等法。为是能诠教法耶。为是所诠之义耶。等者此下有七重问答。此初问答中问意。欲现五乘教外。别有离言绝相之旨故也。又欲现彼五乘教法。即是离名相之所诠故问也。答意则古德云。此是将彼黄叶即正真金。如是指诲之处也。古辞云。晓师遇相和尚决疑有三。谓一始觉同本觉。为凡为圣之义。二湿过海种种心之义。三此能诠所诠皆在言中之处也。晓师之意。则谓下教中实有法体。及见此文乃知。能诠所诠皆在言中。无实法体也。问。此能诠所诠皆在言中者。立在何处云耶。答。普贤为所流所目之机。于无生无名处。以种种名题目。于此时中能诠所诠成差别故。约此处云皆在言中也。又进此而云。佛乃向外为山王机常说遍说故。于此时十玄十法具足自在。然亦望上十佛内证。则犹是与教相应故。约此处亦得。可云皆在言中也。以大慈悲本愿力故。乃至施设言教等者。诸佛世尊。从性海分发大悲愿。以自证法外向机心。起二言说。谓法界门中。说世界海成败清净智等。不思议般若门中。说佛国土不可思议也。此二言说虽普贤文殊出定以去。然依至相果地。五海十智之义。则奋迅定中。起此言说也。是故佛土不思议之言称于内证土海。而起普贤文殊等。称此言说而证故。云亲证证分。故此门中。佛与菩萨一相续也。是故云向内则十佛。向外则普贤也。问。普贤内证之净藏三昧。是佛外向也。何故向内则十佛。向外则普贤故。是一相续也耶。答。佛外向际并普贤圆因。此圆因向内则是十佛故。云一相续也</p>
<p>法记云。本愿力者。佛修因时。即发誓。念我当成佛。为三乘机。施设教已。不令住迹。要必回入一乘实体。如是起愿也。法如是者。三世诸佛成正觉时。法尔如是起此愿也</p>
<p>大记云。第二问答。问中证教两法常在二边过者。前云。所诠之法言相不及。又云。一切诸法皆悉在言故。牒其二言起此问也。答中先举二义正答。所以得知者重问。遍计无相下。重答也</p>
<p>法记云。证教两法旧来中。道一无分别者。犹如水中现。现诸像在水边。人但见其水与像别异。只由不以其水为眼故也。如是若不以海印为眼则不见三世间法即是海印。若以海印为眼目。则得见诸法即海印体。海印所现三世间是教分也。摄三世间之海印。即是证分也。是故云证教二法一无分别也。遍计无相依他无生。真实无性三种自性。常在中道等者。三性是教。三无性是证。是故具证教也。若约情云遍计无相。是实执之无。非似有之无。依他无生是似有之无。非自体空。圆成无性是自体空。非缘之无性。是故遣三性现三无性也。若约理云。只是一真即是无相。即是无性等故即不可分。此是遣遍计之无相。此是遣依他之无生等。故三无性即一际也。但依一真所分三故。三性亦一际也。是故云三种自性常在中道也。若约树林论。则是诠旨三性故初教也。若约析金为三。论三性则有诠旨三性义。又有熟教中义。若约以酥分三。论三性别当熟教宗。若约分虚空为三而论三性。则当同教一乘也。就第二义中。以金分于三处处别者。是三性。随其处别金像亦别者。是三无性。此则有重故。是诠旨三性也。若约金体。则三处之金唯一种者。是三无性也。三处金像是一金所成是三性也。此义当熟教也。就第三义中。分酥为三者是三性。三器之酥体德齐一者。三无性也。若约理实。则三性者。初教之中。随分而论熟教之初。究竟而论熟教之终不用也。同教一乘中。欲引三乘习三性之人。依其所习三性之轨。且分大空以为三画。故举一全收不可分也</p>
<p>真记云。遍计无相依他无生。乃至三法以外更无证教者。直辨一乘证教最难故。寄彼熟教所论三性示此义也。就一遍计无相中。有解门行门也。解门者。离遍计情有。入依他似有等也。行门者。情有即是真位也。故康藏云。缘无别缘以体尽缘。是故差别缘起即是甚深土海也</p>
<p>大记云。第三问答中问意。则因前圣者随遍计之言。引论而难也。答中从初至别义如是者。正答言现之。问若约实说下。兼答意具之问也。言说空花者。如净眼人不见空花。随其病眼说其空花。圣者亦尔。已达遍计之空。随遍计人建立三性也。一云。此空花喻通于五教。谓小乘中说人空之空花。乃至顿教中说一念不生之空花。一乘之中不动空花遍计。即是普贤无住别教究竟法也</p>
<p>法记云。三种自性皆是凡夫境界者。依他圆成非凡夫境。然为说示此是遍计。此是依圆故。凡夫得入无性故也。约解门故别立三无性者。问。解门中三无性云何。答。理无不及似有。无性不及随缘。谓熟教中三界唯是无明所作。又云。真妄和合所作。又云。唯一真心所作。遣此三重所作。以现灭理故。遍计之理无不及真妄之似有。此似有之无性不及真如之随缘故也。约行门故。三性以外不立三无性者。问。行门中若不别立三无性者。约何为三无性耶。答。只由无故得云三无性耳。若是有者云何无性耶。问。若尔何故六地疏云。遣实境灭时。即得一分无相性。无相现故。唯识想境并即不生。名得无性性。此是行门唯识观耶。答。只由遣故。方知无耳</p>
<p>道身章云。一乘中。若非依他无遍计。则遍计是果。依他为因。若非遍计无依他。则依他是果。遍计为因。如是之义。即是缘起耳。问。遍计为缘起者。杌中有实鬼耶。答。杌中由有为似鬼及实鬼之义故。计为鬼也。若杌中无为实鬼之义。应无杌中计为实鬼故(云云)。又云。遣三性辨三无性。两宗不同。始教但遣遍计。又但以所执为遍计。能执之心属依他摄。若尔遣三性现三无性者。何但遣遍计中三性耳。所谓计青色等谓实。为遍计遍计。计能执心为实。为依他中遍计。若计圆成为实。为圆成中遍计。此宗当解门。终教三性皆遣。亦能计心合为遍计。此当行门。又云。合三性一际者。约三性即三无非三之行门。三性示现三性圆融。此是方便所趣。为现一乘无尽性耳</p>
<p>大记云。尚二性以外无有真实等者。以无相智。遣遍计所执分别境时。能取依他并即不生。无相现故。此外无别圆成实也。无相等智现前者。无相智现。依他心境皆无故。云无相等智现也。无法可对者。依他无生真理现时。更无圆成真实故也</p>
<p>法记云。须解立教所由者。前虽已现证教中道。及三性外无三无性之道理。若不解其立教所由。则不得知此。是熟教三性三无性之中道。此是一乘之中。道故也。又熟教中虽云遣三性现三无性。但融其相令归真性耳。一乘方云体融真故。即此在前露柱名相。正是海印究竟法体故。云证教两法常在中道。是故凡于所闻。慎勿如言取义。须解所由也</p>
<p>道身章云。一乘缘起法非情所及。虽非情及。而不远求。反情即是。问。反情方便云何。答。方便无量。而其要者。随所见处不着心。为是随所闻法不取。如文即能解其所由。又解法实相。问此言何耶。答。凡圣言起皆机缘之所由。谓教是良药。能治生病。若以生可治则以生。若以不生可治。则以不生。若法定是生不生者。以生为是不生。即非不生为是生。则非是其法不在于生不生故。能以生不生。治病无障</p>
<p>十句章释第二句云。二随文取义有五种过者(云云)。若闻凡名非圣等者。即有五过。一不正信。二退勇猛。三诈他。四谤佛。五轻法也</p>
<p>大记云。第四问答中。通据约情约理问。故以别不别如次答也。一云。前约三性三无性之诠现证教中道。今约本末相资等义。现中道故问也。答中别不别义。并约理门也。一云。前约证教。明一无分别之义故。若尔证教云何别耶。如是问也。训德之意。则此第四问答以下。有四段义。谓从问如上所言。至是故不别者标也。问若如是。至二俱不相防者释也。说与不说等者结也。是故经云下引证也。标中初标证教相对。以明别义。后标本末相对。以明不别。二释中有五。一问若如是。至与本不异者。释本末相对。二与本不异。至不说而说者。是寂用无碍释义说相对。三不说而说。至说则非说者。释上证分亦是可说。教分亦是不可说义。四说即非说至不说即不可得者。释证教两法性。在中道一味之义也。五二俱不可得者。现种种不碍一味故。具说不说也。此上五段释句。准于五重海印也。三结中说与不说义说二大生与不生愿善决定。六决定处动与不动者。根本入九入等也</p>
<p>大记云。第五问答中。问意则前问答中。但明缘起。无性与本不异不现。其本与末不异。故欲现此义起此问也。答中先总答其义。若为者牒问。所证在言下广答。此广答中。并现前中别不别之义。于中有二。先明教证中道。后亦可正说下。现正义正说无二中道。此正义正说者。一云。正义内证正说外化也。然正义则一乘。正说则三乘也。诸法实相不在言中者。问以言为义。则言是中道。何云实相不在言耶。答。言义究竟之处。言正是义。即是中道故。云不在言也。在机益故。名无真性者。非是牒上不在真性为无真性。约无自性之实故。云无真性也。离名性故。名而无名下。牒现诸法实相。不在言中之义名无真性故下。牒现言说之法不在真性之义也</p>
<p>法记云。中道者通言非言。何以故。诸法实相不在言中等者。问。中道与实相何别。答。中道则既云通言非言。故通于证教实相。则既不在言。故唯是证也。谓以义为教。教外无义。教无侧故。教是中道。义亦如是故。是证中道也</p>
<p>大记云。第六问答中。前后两义者。约亦可正说法中。以上为前义。以下为后义也。本末相即等者。本则佛也一乘也。末则众生也。小乘三乘也。此等总是法性家内真实德用故也。名义互为客者。一切诸法不出名义也。为定执名义自性之人现其互相为客。无有自性之道理也。自体无名真源者。正是证分。兼是缘起无住别教也。问。真源则本末相资之所现故深也。相资之本。虽云是证。而犹浅耶。答。且顺三乘作是说耳。若约实则同是一处也。以此中道化众生者。究竟正是一乘故。云能化所化宗要在此也</p>
<p>法记云。本末相即者。熟教中。泯依本所起之末。还归于本方现一心。寄彼以现一乘证教二法性在中道也。名义互为客者。初教中。以名义互凭客。现名及义无我道理。寄彼以现一乘证教二法无自性义也。所现道理不异能诠方便别者。初教熟教所立义别。而寄彼所现无我及中道之义。以现一乘证教无二之义故也</p>
<p>第七问答中问意。则泯差别归中道。终教之中得论此义。然约最极故。云此义当顿教宗也。答。意则维摩拂文殊之言。默于一寂。八会佛默不动言说之默故别也。谓泯其说与不说名义本末令归中道者。且顺三乘之说。若约一乘实意。则不动名义本末。即是法性家内真实德故。不当顿教宗也</p>
<p>法记云。且护分别故。顺三乘说等者。直令三乘之人。舍其所习入于一乘。恐难信受故。以方便寄顺其执护分别也。一云。虽下四教总是实德。若言小乘及初教等即是一乘。则称其所习增分别故。寄彼三乘差别病。尽顿教义说故。云且护分别。故顺三乘说。盖是智者胜妙能也</p>
<p>如说修行(至)名曰为家。大记云。如说修行得圣者意者。修行趣证方得。诸佛欲令群迷毕竟终至法性家故。施设言教之大意也。法性真空者。约究竟则证分法性家也。然此中意不分证教。总明行者修行方便。故通证教也。法界陀罗尼者证分。因陀罗尼家等者教分。无住别教也</p>
<p>融记云。宅者证分。舍者缘起分也。法界陀罗尼家者理也。因陀罗尼及微细等者事也。谓约一法全摄法界无侧无遗者。法界陀罗尼也。一一法法重重相摄无尽无尽者。因陀罗尼也。于一法中一切诸法。齐头并现者微细也。圣者所依住故。名曰为家者。十玄门也。问。此十玄门为是教分亦证分耶。答。若约自证则证分。为他施设则教分也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>