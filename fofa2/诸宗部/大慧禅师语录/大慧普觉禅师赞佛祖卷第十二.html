<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大慧普觉禅师赞佛祖卷第十二</p>
<p>　　　　径山能仁禅院住持嗣法慧日禅师臣蕴闻　上进</p>
<p>　　释迦出山相</p>
<p>正觉山前折却本。三七日内心头闷。却来鹿苑讨便宜。好与拽翻椎一顿</p>
<p>　　文殊问疾</p>
<p>居士何曾病。是病因问有。两眼对两眼。世医咸拱手</p>
<p>　　观音大士</p>
<p>过去正法明。现前观自在。眼观诸音声。耳听众妙色。二义俱寂灭。谁受此说者。是说亦寂灭。谁为此说者。能观及所观。能听洎所听。返观观听者。是亦无所有。大哉观世音。快说如是法。是法不思议听者亦希有。我今以一毛。遍量法界空。作此如幻言。赞是真实相</p>
<p>　　入定观音</p>
<p>世间种种音声相。众以耳听非目睹。唯此大士眼能观。瞑目谛观为佛事。于眼境界无所取。耳鼻舌身意亦然。善哉心洞十方空。六根互显如是义。眼色耳声鼻嗅香。身触意思无差别。当以此观如是观。取此为实成妄想。若离妄想取实法。展转惑乱失本心。本心既失随颠倒。不见大士妙色身。无眼耳鼻舌身意。互显之义亦寂灭。亦无大士妙色身。亦无种种音声相。佛子能作如是观。永离世间生死苦</p>
<p>　　维摩居士</p>
<p>冷坐毗耶城。百病一时发。不得文殊来。几乎无合杀</p>
<p>　　九祖伏驮密多尊者</p>
<p>默坐半百春。无喜亦无嗔。东西行七步。抖擞旧精神</p>
<p>　　初祖达磨大师</p>
<p>来时已没当门齿。去时唯有一只履。葱岭那边逢宋云。十分彰露丑举止</p>
<p>　　傅大士</p>
<p>天上无弥勒。地下无弥勒。拍版与门槌。毕竟是何物</p>
<p>　　六祖大鉴禅师</p>
<p>担柴卖火村里汉。舌本澜翻不奈何。自道来时元没口。却能平地起风波</p>
<p>　　李长者</p>
<p>以一毛端智。遍量法界空。智空无自性。空智在其中</p>
<p>　　庞居士</p>
<p>男女不婚嫁。随缘卖笊篱。这般滋味子。岂与外人知</p>
<p>　　赵州和尚</p>
<p>庭柏无根虚空有骨。十分鲁钝似辽天鹘。热至乘凉寒烧榾柮。夫是之谓赵州古佛</p>
<p>　　船子和尚</p>
<p>蓦口一桡玄路绝。药山之道始流传。离钩三寸无消息。觉海方乘般若船</p>
<p>　　临济和尚</p>
<p>称锤上掜出汁。枯骨里敲出髓。全无些子蕴藉。一味卖弄口嘴。更说甚么。三要三玄四种料拣。大似青天白日十字街头见神见鬼。咄</p>
<p>　　云门和尚</p>
<p>开雪峰口出睦州气。袖手俨然耽耽虎视。我说是言有语无义。石火电光咄哉钝滞。伽梨勃窣知是谁。有人续得末后句。许尔亲见渠侬</p>
<p>　　布袋和尚(二)</p>
<p>三千威仪都不修。八万细行浑不顾。只因闹市等个人。被人唤作破落户。兜率内院久抛离。纵归迷却来时路。稽首弥勒世尊。得恁宽肠大肚</p>
<p>肩担一条吉撩棒。棒头挂双破木履。尽力撮却布袋口。不知里许有甚底。落落魄魄闹市行。[若/(若*若)][若/(若*若)]苴苴没羞耻。龙华会上若逢渠。定与椎落当门齿</p>
<p>　　金华圣者</p>
<p>金华圣者谁识。撞着猪头便吃。虽然无爱无憎。其奈有损有益。使得破落僧徒也道。逆行顺行天莫测。若无末后一着。至今有口难分析</p>
<p>　　南安岩主</p>
<p>赠以之中语。咸云秘密言。谁知此老子。非妙亦非玄。直截不藏覆。当机火里莲。谁人明此意。端坐自擎拳</p>
<p>　　言法华</p>
<p>旋陀罗尼三昧。语默元无挂碍。搅衣着屐走街。刚被时人笑怪。问伊住止何处。向道我侬弗会。进前拟议思量。咄哉漆桶不快</p>
<p>　　雪窦明觉禅师</p>
<p>太湖三万六千顷之渺茫。即师之口也。洞庭七十一二朵之巍峭。即师之舌也。不动口不摇舌。已说现说当说。无少无剩也。回狂澜起既倒。活必死之疾于膏肓。即师荷担大法。而主盟此道也。至于飞鲲鹏于藕丝窍中。置须弥卢于蟭螟睫上。而无宽旷迫隘之量也。我生师之后。而不识师。今睹师之遗像。而作是言者。盖欲一类阐提毛道凡夫与夫败善根非器众生。使其知有吾门单传直指之妙而已也</p>
<p>　　杨岐和尚</p>
<p>异类中行。拖犁拽耙。栗棘金圈。是何言话</p>
<p>　　白云端和尚(二)</p>
<p>少处更减。多处又添。达磨不会。却反西天</p>
<p>饥餮渴饮。闲坐困眠。赤手杀人。血溅梵天</p>
<p>　　五祖演和尚(二)</p>
<p>赤骨力地。有裈无裤。敢与海神。争先斗富</p>
<p>说大脱空荷担佛祖。七八圆全不成三五。村歌社舞可怜生。引得儿孙弄泥土</p>
<p>　　西余端和尚</p>
<p>被底礼寅朝。去住随风扫。名呼章相公。侮嫚圆照老。不托和尚两拳打翻。回头妖僧一句骂倒。只看这几着子。不必问他禅道。个是金毛师子儿。狐狸野干徒叫噪</p>
<p>　　慧日雅和尚</p>
<p>嵌嵌枯枯磊磊落落。暗呜叱咤万人气索。宴坐胡床倾湫倒嶽。秉杀活剑解生死缚。不堕尘缘宁居寂寞。豁开济北三要三玄。提持关西末后一着。慧日之影沈姑溪。泥牛触折祥麟角</p>
<p>　　寂音尊者(觉范)</p>
<p>头如杓面如楪。口无舌说无竭。是而非同而别。种空华抽暗楔。死木蛇活如蝎。击涂毒脑门裂。是阿谁甘露灭</p>
<p>　　草堂清和尚</p>
<p>凛凛孤风世所稀。碧眸炯炯电光辉。贫儿示与衣中宝。富者教伊赤体归。毒手惯曾烹佛祖。洪炉常用大钳锤。小根魔子还知否。此是吾家真白眉</p>
<p>　　圜悟和尚(三)</p>
<p>道大德备之词。赞师之真。此处无金二两。俗人酤酒三升。超佛越祖之谈。赞师之禅。削圆方竹杖。鞔却紫茸毡。无可谕无可说。正是守着系驴橛。那堪更言七坐道场三奉诏旨。大似郑州出曹门。且喜没交涉。降此之外毕竟如何。江南两浙春寒秋热。寄语诸方不要饶舌</p>
<p>风雷为舌虚空为口。应群生机作师子吼。眼光烁破四天下。惊起法身藏北斗。个是杨岐嫡孙。喝下须弥倒走</p>
<p>这老汉无置锥之地而不贫。有无价之宝而不富。睹众善而不欣。遇诸恶而不怖。一着当阳全提。要且秋毫不露。有时石火里藏身。却向电影中回互。塞却临济三玄门。截断岩头末后句</p>
<p>　　普融平和尚</p>
<p>示无作相击涂毒鼓。行无缘慈诛佛诛祖。如是见得普融。妙喜未敢相许。直下来也如龙似虎。一槌打破太虚空。至今一缺无人补</p>
<p>　　长灵卓和尚</p>
<p>厚重如山严冷似铁。破毗卢印坐衲僧舌。派出灵源源清流彻。指曜灵寒呼顾兔热。谓此是长灵眼中重着屑。谓此非长灵知君犹未瞥。是耶非耶俱为剩说。真耶妄耶水中捉月。而今要见这老人。剔起眉毛须辨别。嘉州大像吃一槌。陕府铁牛流出血</p>
<p>　　佛性泰和尚</p>
<p>惯说五家宗派禅。不将玄妙与人传。晚年一处真奇特。食罢长伸两脚眠</p>
<p>　　佛灯珣和尚</p>
<p>天姿出格萧洒。胸次过人惺惺。临济顶中髓。杨岐眼里睛。棒头明杀活。喝下显疏亲。孤鸾无伴侣。师子不同群。钟山佛鉴之嫡子。双径山僧之法兄</p>
<p>　　竹庵圭和尚</p>
<p>赞叹竹庵也是妙喜。骂詈竹庵也是妙喜。赞之骂之各有所以。赞之者为渠具衲僧正眼。骂之者为渠浸在醋瓮里。或曰。如竹庵之为宗师也。不可赞不可骂。精金美玉自有定价。赞之骂之徒增话[木*(霸-雨+襾)]。妙喜闻之笑而不答。但拊掌叩齿三下。从教渠赞龟打瓦</p>
<p>　　天童觉和尚</p>
<p>烹佛烹祖大炉韛。锻凡锻圣恶钳锤。起曹洞于已坠之际。针膏肓于必死之时。善说法要罔涉离微。不起于座。而变荆棘林为梵释龙天之宫。而无作无为。神澄定灵雪顶庞眉。良工幻出兮不许僧繇知。虚堂张挂兮梁宝公犹迷。个是天童老古锥。妙喜知音更有谁</p>
<p>　　普明琳和尚</p>
<p>触处无碍得大自在。达磨脊梁释迦脑盖。夫是之谓普明老人。敢与诸尘作对者也</p>
<p>大慧普觉禅师赞佛祖终</p>
<p>　　大慧普觉禅师自赞李参政请赞(汉老)</p>
<p>这汉没量罪过。不合引惹措大。被渠笑里藏刀。杀却吾祖达磨。不知有底冤仇。一向兴灾作祸杲上座诺。惺惺着。莫教话堕</p>
<p>　　吴提刑请赞(元昭)</p>
<p>这个村和尚。少人能近傍。黑漆粗竹篦。佛来也一棒。没秋毫人情。有万千无状。慈悲时观音菩萨之所不如。嗔恚时阿修罗王亦难比况。世上可憎可恶者。是这般底。阿师如何。也有人画渠供食</p>
<p>　　郑学士请赞(尚明)</p>
<p>参得圜悟禅。担起睦州版。透过祖师关。瞎却顶门眼。肚里黑漫漫。心中平坦坦。性气得人憎。发时浑不管。巩县茶瓶吃。一槌击碎饶州白瓷碗</p>
<p>　　蔡郎中请赞(子应)</p>
<p>赋性暴举止傲。说甚禅谈甚道。有个没意智呆郎。随例妄想颠倒。蔡郎中还见么。若也当面讳却。便是监主自盗</p>
<p>　　蔡宣教请赞(正卿)</p>
<p>手里指东画西。口中胡说乱道。生惯打葛藤。天真不属做造。有个蔡正卿。时时来着到。水流湿火就燥。马面团圝随人所好</p>
<p>　　蔡宣教请赞(春卿)</p>
<p>咄哉无知半憨半痴。黑豆换人眼睛。十分爱讨便宜。一朝死入地狱。定堕镬汤泥犁。佛也救尔不得。任尔凤林吒之</p>
<p>　　储大夫请赞(彦伦)</p>
<p>云门妙喜真。云台居士画。利钝不相资。展向虚堂挂。妙喜利中钝。钝得颟顸。云台钝中利。利得脱洒。如今利钝都挂壁。师子翻身绝踪迹。踪迹无便涂糊。一时分付储大夫。唵摩尼达里悉利苏卢</p>
<p>　　赵通判请赞(邦礼)</p>
<p>谓汝是善人耶。嫉恶之太甚。谓汝是恶人耶。好贤而乐善。而于善恶两涂之间了无遗恨(咦)好个自是汉。高谈无畔岸。成佛作祖且缓缓。这一则公案。分付赵通判</p>
<p>　　许司理请赞(寿源□密长老代请)</p>
<p>湛不摇处正好着力。欲识吾真出阴界入。一毛端头师子返掷。赤肉团上万仞壁立。冲密湛然知不知。铁牛生得玉猫儿</p>
<p>　　廖知县请赞(李绎)</p>
<p>我赞我真孰能委悉。火风暖动地水坚湿。俱属现量拟心则失。就而明之是妄非实。背而捐之土木瓦石。吾说是言如箭射的。离此别求幻惑无识</p>
<p>　　朱主簿请赞</p>
<p>庞老曾升马祖堂。西江吸尽更无双。而今妙喜朱居士。觌面分明不覆藏</p>
<p>　　闻监务请赞(子清)</p>
<p>谓汝太惺惺。时复放淈[泳-永+盾]。谓汝太褊急。间或又容物。既作人天师。开口便轻忽。庄严贤劫中。且无如此佛。寄语闻子清。莫信这个贼</p>
<p>　　唐道人请赞</p>
<p>这尊慈无摸[打-丁+索]。忽地喜忽地恶。喜也和气如春百华开萼。怒也雷电风云一时俱作。似恁么做处。若非阿修罗王。即是金仙大觉。唐道人紧收却。逢人不用展开。卷来送在壁角</p>
<p>　　江令人请赞(少明宅)</p>
<p>渠本宣州人。生缘在宁国。前不尊释迦。后不敬弥勒。家贫无饭噇。出家去投佛。行脚走诸方。江南遍江北。才参临济禅。便作白拈贼。眼里有瞳人。肚中无点墨。还如跛阿师。说得行不得</p>
<p>　　无著道人请赞</p>
<p>汝求吾之赞。复赞吾之真。大海绝涓滴。须弥无一尘。以讦为直而非直。以察为明而非明。象王回旋师子嚬呻。性不可会瞥喜瞥嗔。与佛祖为冤敌。与魔外为亲姻。自是其是而人不汝是。自神其神而人不汝神。如此为人善知识。少吃酸醋三五升</p>
<p>　　超宗道人请赞</p>
<p>一条白棒佛祖俱打。超宗禅人大胆不怕。画我来乞赞。鬼门上帖卦。三十年后此话大行。任一切人赞龟打瓦</p>
<p>　　舟峰长老求赞</p>
<p>萧萧洒洒有取有舍。[若/(若*若)][若/(若*若)]苴苴无真无假。客来须看贼来须打。一条竹篦天上天下。背触当锋任人酬价。咄哉村僧少说大话。龟年收取挂高堂。从他赞叹从他骂</p>
<p>　　鼎需禅人求赞</p>
<p>身心一如。身外无余。咄这瞎驴。付与鼎需</p>
<p>　　蕴闻禅人请赞</p>
<p>蕴闻闻自性。自性离闻蕴。吾真亦复然。迥超千圣顶</p>
<p>　　用宣禅人请赞</p>
<p>宣传吾真。吾为宣说。眨上眉毛。大巧若拙</p>
<p>　　思岳禅人求赞</p>
<p>两耳卓朔口门窄。两眼皮薄鼻露窍。一生舌本谩澜翻。何曾唱得胡家调</p>
<p>　　悟本禅人求赞</p>
<p>一千七百痴衲子。围绕这个无明叟。细腻浑没一星儿。粗慥却有七八斗。未尝寂寂入禅定。终日波波廊下走。为人巴鼻亦好笑。更不容人谩开口。盲枷瞎棒当慈悲。是与不是劈脊娄(上声)如斯主法作宗师。枉续牟尼子孙后。本禅千万莫学伊。学伊和尔不唧[口*留]</p>
<p>　　法宝禅人求赞</p>
<p>这无状世间稀。住佛屋着佛衣。噇佛饭说佛非。多忿怒少慈悲。画得似差毫牦。宝禅者应自知</p>
<p>　　守净禅人求赞</p>
<p>嗔恚痴未除。心意识颠倒。谈禅信口开。舌头胡乱扫。其施汝者不名福田。供养汝者堕三恶道。个是云门村僧。即非杜撰长老</p>
<p>　　遵璞禅人求赞</p>
<p>临济烧黄檗禅版。香严哭沩山拄杖。云门村叟效颦。也作这般伎俩。作么生是这般伎俩(咄)传来铁钵盛猫饭。磨衲袈裟入墨盆。祖翁活计都坏了。不知将底付儿孙</p>
<p>　　僧鹗禅人求赞</p>
<p>这汉一生空倔强。偏向人前放软顽。涅槃路上栽荆棘。解脱门前紧着关。不别法身三种病。岂识楞严义八还。谩把少林无孔笛。等闲吹过汨罗湾</p>
<p>　　正言禅人求赞</p>
<p>虚空里揣出骨。闪电中作窠窟。有问妙喜家风。此外更无别物</p>
<p>　　祖传禅人求赞</p>
<p>[若/(若*若)]苴全似川僧。萧洒浑如浙客。偏向情未生时。拈出报慈一隔。尊性不定莫可窥测。见小时嫌蟭螟眼太宽。见大时谓太虚空忒窄。似这般底阿师。如何受人天供养。好与劈腮一掴</p>
<p>　　妙道禅人求赞</p>
<p>这村僧无明大。少柔和多褊隘。爱骂人舌头快。受佛荫破佛戒。不精进常懈怠。谤般若弥天罪。入地狱永不悔。闻者憎见者怪。搅丛林尤叵耐。虚销信施三十年。异世出头偿夙债。就中只有一处长。解道鸡屿洋无盖</p>
<p>　　冲密禅人求赞</p>
<p>佛祖有密语。有说即不密。密禅画吾真。密意已漏泄。如析栴檀香。片片体非别。密意在其中。密亦如是说</p>
<p>　　文俊禅人求赞</p>
<p>咄这担版汉。从来无所知。曾经一顿饱。忘却累年饥。动便触人讳。拍盲不识时。平生没活计。赤手讨便宜</p>
<p>　　如本禅人求赞</p>
<p>真兮妄兮两孤。作对待兮偏枯。水凌虚而风静兮月非无。即妄即真兮毒药与醍醐。到此谁人识得渠</p>
<p>　　法宏禅人求赞</p>
<p>不曾动着舌头。葛藤已遍天下。等闲一击虚空。随手便成缝罅。法宏貌得吾真。仿佛镇州普化。我今写赞上头。要作丛林佳话</p>
<p>　　德光禅人求赞</p>
<p>有德必有光。其光无间隔。名实要相称。非青黄赤白。参彻佛祖顶[寧*頁]禅。不是等闲相诳吓。我所参得底只要涅槃堂里用。且不听杜撰禅师三千八百画。吾为作证明他年将作轨格</p>
<p>　　若怀首座求赞归洋屿庵</p>
<p>吾于闽有大因缘。夜梦昼思无间然。他日定归洋屿去。楞伽室内作终焉</p>
<p>　　雪峰空长老求赞</p>
<p>慧空抓着吾痒处。吾尝劄着伊痛处。痛处痒痒处痛。不与千圣同途。岂与衲僧共用。莫言扫帚竹里无钱筒。蒿枝丛林无梁栋。虽然家丑不可外扬。也要诸方眼目定动。而今各自不得已一任画出这般不唧[口*留]底老冻[鼻*(梟-木+瓜)]。但将悬向壁角落头。使来者瞻之仰之。昼夜六时烧兜楼婆毕力迦沉水栴檀之香。作七代祖翁之供</p>
<p>　　师玿长老求赞</p>
<p>画得百千本。都卢秖这是。师玿好承当。杨岐第七世</p>
<p>　　禅人求赞(四)</p>
<p>咄哉灭胡种。面目真可恶。过桥便拆桥。得路便塞路。虽欲强柔和。毕竟触人怒。万事类如此。谁敢相亲附。乞儿囊本空。常夸敌国富。闻说阎罗王。未免生怕怖。休更放大言。嫌佛不肯做</p>
<p>邹搜敛似天烝枣。轻轻触着便烦恼。身着如来三事衣。口中谤佛法僧宝。从来纤芥不与人。一毫不就他人讨。蓦然合眼入黄泉。定须聒噪阎罗老</p>
<p>上无片瓦盖头。下无卓锥之地。赤骨[骨*歷]个浑身。与人争甚闲气。些子无明不奈何。说甚祖师西来意</p>
<p>铁蛇在握。毒气烁烁。拟议不来。劈口便着秉炬入塔</p>
<p>　　为彦维那下火</p>
<p>这个上座。了五蕴性空。悟诸法无我。才觉四大乖违。知是收因结果。预于三两日前。洗浴剃头亲写遗言。问我乞一把火不顾顶后。万里神光岂恋目前。玄关金锁无明业识痴团。一一从头点过如此。了事衲僧世间能有几个。彦维那既恁么。更有一事须说破。若到天台雁荡游。传语嵩山破窖堕</p>
<p>　　为充禅人下火(充平日唯顶一大笠)</p>
<p>人人皆有四大。充禅独有五大。地水火风之余。更有一枚笠大。此笠内空外空内外空。包含欲界色界无色界。说甚须弥铁围江河大海。万象森罗总在里许无迫无隘。而今四大已乖张。唯有笠大镇长在。这笠大甚奇怪。一唱两唱三唱。贵亦不卖贱亦不卖。毕竟如何。打与充禅同入火光三昧</p>
<p>　　为法灯监寺下火</p>
<p>以火炬指龛云。这个是已灭底法灯。复举起火炬云。这个是无漏底智火。无漏智火然法灯。然也灭也无不可灯。监寺还知么。灰飞烟灭后。优昙华一朵</p>
<p>　　为超禅人下火</p>
<p>山下麦黄蚕已断。一队死人送活汉。活人身似铁金刚。即今再入红炉锻</p>
<p>　　为月禅人入塔</p>
<p>捧起骨云。灵山话月。曹溪指月。妙喜今朝捧月。子细穷究将来。一时未得剿绝。何以故。却被这个阿师。尽把机关漏泄。既漏泄。看看。又是中秋节。无物堪比伦。教渠自家说</p>
<p>　　为益照二禅人入塔</p>
<p>呈起左手骨云。这个是眉州益。呈起右手骨云。这个是饶州照。一人会禅。一人会教。虽然各自行毕竟同时到。且道。同时到底事作么生。谁家别馆池塘里。一对鸳鸯画不成</p>
<p>师临示寂。亲书遗奏毕。侍僧乞留颂。师厉声曰。无颂便死不得也。乃大书云</p>
<p>生也只恁么。死也只恁么。有偈与无偈。是甚么热大宗师垂语。切忌错会。要须识得真实受用处。方证大自在解脱安乐法也。隆兴甲申。季夏十日。紫岩居士张浚书</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>