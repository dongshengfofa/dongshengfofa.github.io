<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大慧普觉禅师语录卷第十</p>
<p>　　　　径山能仁禅院住持嗣法慧日禅师臣蕴闻　上进</p>
<p>　　颂古</p>
<p>世尊未离兜率已降王宫。未出母胎度人已毕。颂云</p>
<p>利刃有蜜不须舐。蛊毒之家水莫尝。不舐不尝俱不犯。端然衣锦自还乡</p>
<p>世尊初生。一手指天一手指地。云天上天下唯我独尊。颂云</p>
<p>老汉才生便着忙。周行七步似颠狂。赚他无限痴男女。开眼堂堂入镬汤</p>
<p>世尊拈华。颂云</p>
<p>拈起一枝华。风流出当家。若言付心法。天下事如麻</p>
<p>外道问佛。颂云</p>
<p>两处牢关击不通。纤尘不动自乖宗。忽然业镜百杂碎。黄面瞿昙失却踪</p>
<p>达磨面壁颂云</p>
<p>金鳌一掣沧溟竭。徒自悠悠泛小舟。今日烟波无可钓。不须新月更为钩</p>
<p>二祖安心。颂云</p>
<p>觅心无处更何安。嚼碎通红铁一团。纵使眼开张意气。争如不受老胡谩</p>
<p>女子出定。颂云</p>
<p>出得出不得。是定非正定。罔明与文殊。丧却穷性命</p>
<p>马祖三十年不少盐酱。颂云</p>
<p>见得分明识得亲。举来犹自涉涂程。直饶不犯毫芒者。也是拈[飢-几+追]舐指人</p>
<p>百丈再参马祖。颂云</p>
<p>马驹喝下丧家风。四海从兹信息通。烈火焰中捞得月。巍巍独坐大雄峰</p>
<p>国师三唤侍者。颂云</p>
<p>哑子得梦与谁说。起来相对眼麻弥。已向人前输肺腑。从教他自觅便宜</p>
<p>沩山有句无句。颂云</p>
<p>若将此语定纲宗。孤负明招独眼龙。笑里忽分泥水路。方知千里共同风</p>
<p>明招虎生七子。颂云</p>
<p>第七菸菟没尾巴。食牛之气已堪夸。丛林悱悱争唇吻。几个行人得到家</p>
<p>南泉。不是心不是佛不是物。颂云</p>
<p>倒腹倾肠说向君。不知何故尚沉吟。而今便好猛提取。付与世间无事人</p>
<p>南泉。心不是佛智不是道。颂云</p>
<p>雨散云收后。崔嵬数十峰。倚襕频顾望。回首与谁同</p>
<p>黄檗。汝等诸人尽是噇酒糟汉。颂云</p>
<p>身上着衣方免寒。口边说食终不饱。大唐国里老婆禅。今日为君注破了</p>
<p>临济凡见僧入门便喝。颂云</p>
<p>入门便喝。全无巴鼻。引得儿孙。弄粥饭气</p>
<p>麻谷问临济十二面观音。颂云</p>
<p>昧却当阳个一着。牵来拽去互施呈。不知阴却王维手更有何人画得成</p>
<p>临济问僧甚么处来。僧便喝。济便揖坐。僧拟议。济便打。又一僧来。济竖起拂子。僧礼拜。济便打。复见僧来亦竖起拂子。僧不顾。济亦打颂云</p>
<p>五月五日午时书。赤口毒舌尽消除。更饶急急如律令。不须门上画蜘蛛</p>
<p>临济无位真人。颂云</p>
<p>脑后见腮村僧。大开眼了作梦。虽然趁得老鼠。一棒打破油瓮</p>
<p>赵州访临济。颂云</p>
<p>一人眼似鼓槌。一人头如木杓。两个老不识羞。至今无处安着</p>
<p>南泉平常心是道。颂云</p>
<p>劝君不用苦劳神。唤作平常转不亲。冷淡全然没滋昧。一回举起一回新</p>
<p>赵州使得十二时。颂云</p>
<p>使得十二时辰。呼来却教且去。倚官挟势欺人。茫茫无本可据</p>
<p>赵州访茱萸。颂云</p>
<p>深浅聊将拄杖探。忽然平地起波澜。倾湫倒嶽惊天地。到海方知彻底干</p>
<p>赵州一日从殿上过。乃唤侍者一声。侍者应诺。州云。好一殿功德。侍者无对。颂云</p>
<p>好一殿功德。总是过去佛。百福相严身。不使栴檀刻。日日香烟夜夜灯。看来当甚干萝卜</p>
<p>赵州问投子。大死底人却活时如何。投子云。不许夜行投明须到。颂云</p>
<p>禾黍不阳艳。竞栽桃李春。翻令力耕者。半作卖华人</p>
<p>赵州勘婆。颂云</p>
<p>天下禅和说勘破。争知赵州已话堕。引得儿孙不丈夫。人人点过冷地卧</p>
<p>赵州问南泉。知有底人向甚么处去。泉云。山前檀越家作一头水牯牛去。州云。谢师答话。泉云。昨夜三更月到窗。颂云</p>
<p>度体裁衣。量水打碓。毫发不差。且居门外</p>
<p>赵州一日在方丈内。闻沙弥喝参。州向侍者云。教伊去。侍者才教去。沙弥便珍重。州向傍僧云。沙弥得入门。侍者在门外。颂云</p>
<p>飋飋风松。萧萧雨桧。师子咬人。韩[狂-王+盧]逐块</p>
<p>赵州一日在东司上。见文远过。遂唤云。文远。远应诺。州云。东司上不可与尔说佛法。颂云</p>
<p>赵州有密语。文远不覆藏。演出大藏教。功德实难量</p>
<p>赵州一日共文远行次。忽指面前地云。这里好造个巡铺。远便近前展两手云。把将公验来。州与一掌。远云。公验分明过。颂云</p>
<p>一正一邪。一倒一起。文远赵州。靴里动指</p>
<p>赵州一日在佛殿上。见文远礼佛。以拄杖打一下。远云。礼佛也是好事。州云。好事不如无。颂云</p>
<p>文远修行不落空。时时瞻礼紫金容。赵州拄杖虽然短。脑后圆光又一重</p>
<p>赵州狗子无佛性。颂云</p>
<p>有问狗佛性。赵州答曰无。言下灭胡族。犹为不丈夫</p>
<p>赵州云。金佛不度炉。木佛不度火。泥佛度不水。真佛内里坐。颂云</p>
<p>九十七种妙相。顾陆笔端难状。赵州眼目精明。觑见心肝五藏</p>
<p>青州布袗。颂云</p>
<p>青州七斤衫。尽力提不起。打破赵州关。总是自家底</p>
<p>镇州萝卜。颂云</p>
<p>参见南泉王老师。镇州萝卜更无私。拈来塞断是非口。雪曲阳春非楚词</p>
<p>赵州有佛处不得住。颂云</p>
<p>有佛处不得住。生铁称锤被虫蛀。无佛处急走过。撞着嵩山破窖堕。三千里外莫错举。两个石人相耳语。恁么则不去也。此语已行遍天下。摘杨华摘杨华。唵嚤呢哒哩吽[口*發]吒</p>
<p>赵州问僧。甚么处来。僧云。雪峰来。州云。雪峰有何言句示人。僧云。雪峰寻常道。尽大地是沙门一只眼。汝等诸人向甚么处屙。州云。上座若回。寄个锹子去。颂云</p>
<p>涂路波吒数十州。传言送语当风流。不知脚下泥生刺。蹋着锥人脚指头</p>
<p>保寿问胡钉铰。颂云</p>
<p>直饶钉得遮一缝。点检将来非好手。可怜两个老禅翁。却向俗人说家丑</p>
<p>疏山造寿塔。颂云</p>
<p>凿坏十方常住地。三钱使尽露尸骸。罗山古佛虽灵验。未免将身一处埋</p>
<p>罗山在禾山。送同行矩长老出门次。山把拄杖面前一撺。矩无对。山云。石牛拦古路。一马勿双驹。后有僧举似疏山。山云。石牛拦古路。一马生三寅。颂云</p>
<p>出门握手话分携。古路迢迢去莫追。却笑波心遗剑者。区区空记刻舟时</p>
<p>德山托钵。颂云</p>
<p>一挝涂毒闻皆丧。身在其中总不知。八十翁翁入场屋。真诚不是小儿嬉</p>
<p>云门云。世界恁么广阔。为甚闻钟声披七条。颂云</p>
<p>钟声披起郁多罗。碧眼胡儿不奈何。一箭双雕随手落。拈来元是栅中鹅</p>
<p>德山见僧入门便棒。颂云</p>
<p>入门便棒。郎当不少。依而行之。胡麻厮缴</p>
<p>百丈野狐。颂云</p>
<p>不落不昧。石头土块。蓦路相逢。银山粉碎。拍手呵呵笑一场。明州有个憨布袋</p>
<p>深明二上座同行。见鱼跳出网。颂云</p>
<p>俊哉一跃透重渊。霹雳追之去不还。却笑龙门烧尾者。依前点额在波澜</p>
<p>南泉打破粥锅。颂云</p>
<p>南泉打破闲家具。浩浩诸方作话看。今日为君重举过。明明历历不颟顸</p>
<p>首山竹篦。颂云</p>
<p>背触非遮护。明明直举扬。吹毛虽不动。遍地是刀枪</p>
<p>瑞岩唤主人公。颂云</p>
<p>瑞岩家风。唤主人公。昨夜南山。虎咬大虫</p>
<p>兴化同参相见。颂云</p>
<p>镆鎁在握。天魔胆落。明眼衲僧。休更卜度</p>
<p>兴化打克宾。颂云</p>
<p>丹生生鸑鷟。师子产狻猊。棒下摩醯眼。徒夸第一机</p>
<p>兴化紫罗帐里撒真珠。颂云</p>
<p>对众全提摩竭令。岂是闲开两片皮。喝下瞎驴成队走。梦中推倒五须弥</p>
<p>兴化上堂云。今日不用如何若何。便请单刀直入。兴化为尔证据。时有旻德长老。出众礼拜。起来便喝。化亦喝。德又喝。化又喝。德礼拜归众。化云。适来若是别人。三十棒一棒也较不得。何故为他旻德会一喝不作一喝用。颂云</p>
<p>暗中携手上高山。及至天明各自行。无限中涂未归客。明明开眼堕深坑</p>
<p>三圣云。我逢人即出。出则不为人。兴化云。我逢人即不出。出则便为人。颂云</p>
<p>阳焰何曾能止渴。画饼几时充得饥。劝君不用栽荆棘。后代儿孙惹着衣</p>
<p>南泉见邓隐峰来。指净瓶云。净瓶是境。尔不得动着境。与我将水来。峰将净瓶倾水于南泉面前。泉便休。归宗云。邓隐峰也是乱泻。颂云</p>
<p>眼中无翳休挑刮。镜上无尘不用磨。信脚出门行大路。横担拄杖唱山歌</p>
<p>石头云。恁么也不得。不恁么也不得。恁么不恁么总不得。颂云</p>
<p>好个话端。阿谁解举。举得十分。未敢相许</p>
<p>三圣问雪峰。透网金鳞。颂云</p>
<p>全死中全活。全活中全死。一个讶郎当。一个福建子</p>
<p>夹山境。颂云</p>
<p>境话会来虽未是。却问如今作么生。清凉元本鼻头直。夹山依旧两眉横</p>
<p>睦州担板。颂云</p>
<p>睦州担板。那容眨眼。阔狭短长。不须增减</p>
<p>僧问睦州。一气还转得一大藏经也无。州云。有甚[飢-几+畢]锣[飢-几+追]子快下将来。颂云</p>
<p>一气转一大藏教。顿渐偏圆权与实。无边妙义炳然彰。元来一字也不识</p>
<p>临济会中。两堂首座齐下喝。僧问还有宾主也无。济云。宾主历然。颂云</p>
<p>以平报不平。王法本无亲。临济虽明眼。也是黄龙精</p>
<p>普化明头来明头打。颂云</p>
<p>先师会里呈真处。临济堂前吃菜时。连此三回露拴索。咄这缘台盘乞儿</p>
<p>明招一日天寒上堂。大众才集。招云。风头稍硬。不是尔安身立命处。且归暖室商量。便归方丈。大众随至立定。招云。才到暖室便见瞌睡。以拄杖一时趁下。颂云</p>
<p>夜半明星当午现。愚夫犹待晓鸡鸣。可怜自屎不知臭。又欲重新拈似人</p>
<p>保寿开堂。颂云</p>
<p>提起须弥第一槌。电光石火太迟迟。象王行处狐踪绝。师子咆哮百兽危</p>
<p>古德庄上吃油餈。颂云</p>
<p>和尚不赴堂。庄主谢临屈。一字入公门。九牛撤不出</p>
<p>玄沙云。若论此事。喻一片田地。四至界分。结契卖与诸人了也。只有中心树子犹属老僧在。颂云</p>
<p>祖父田园都卖了。四边界至不曾留。奈何犹有中心树。恼乱春风卒未休</p>
<p>首山新妇骑驴阿家牵。颂云</p>
<p>新妇骑驴阿家牵。步步相随不着鞭。归到画堂人不识。从今懒更出门前</p>
<p>乌臼见玄绍二上座来。遂问。二禅伯近离甚么处。僧云江西。臼便打。僧云。久向和尚有此机要。臼云。尔既不会。第二个近前来。僧拟议。臼亦打云。同坑无异土。参堂去。颂云</p>
<p>猛焰不容蚊蚋泊。大海那能宿死尸。任是三头并六臂。望风无不竖降旗</p>
<p>云门干屎橛。颂云</p>
<p>云门干屎橛。全超法报化。无事出山游。百钱杖头挂</p>
<p>云门须弥山。颂云</p>
<p>巍巍一座大弥卢。荷负非干气力粗。纵使不随言语会。却来当面受涂糊</p>
<p>大愚锯解称锤。颂云</p>
<p>问佛如何是。宗师即便酬。称锤将锯解。言外度迷流</p>
<p>僧问兴化。四方八面来时如何。化云。打中间底。僧便礼拜。化云。兴化今日赴个村斋。向来中路撞着一阵卒风暴雨。却向古庙里闪避得过。颂云</p>
<p>古庙里头回避得。纸钱堆畔暗嗟吁。闲神野鬼皆惊怕。只为渠侬识梵书</p>
<p>雪峰望州亭相见。颂云</p>
<p>望州乌石与僧堂。业识茫茫不可当。提起衲僧拄杖子。五湖四海沸如汤</p>
<p>夹山目前无法意在目前不是目前。法非耳目之所到。颂云</p>
<p>痴人面前休说梦。生铁团上须寻缝。明明。说与却佯聋。只管外边闲打巷</p>
<p>无业国师云。若一毫头凡圣情念未尽。不免入驴胎马腹里去。白云端和尚云。设使一毫头凡圣情念净尽。亦未免入驴胎马腹里去。颂云</p>
<p>移身不移步。移步不移身。走却金师子。捉得玉麒麟</p>
<p>灵云见桃华。颂云</p>
<p>总道见桃华悟道。此语不知还是无。茫茫宇宙人无数。那个男儿是丈夫</p>
<p>玄沙云。谛当甚谛当。敢保老兄未彻在。颂云</p>
<p>打破鬼门关。日轮正当午。一箭中红心。大地无寸土</p>
<p>洞山云。言无展事。语不投机。承言者丧。滞句者迷。颂云</p>
<p>言无展事语不投机。承言者丧滞句者迷。逢人不得错举</p>
<p>举道者访琅琊。颂云</p>
<p>夺得骊珠即便回。小根魔子尽疑猜。拈来抛向洪波里。撒手大家空去来</p>
<p>僧问风穴。语默涉离微。如何通不犯。穴云。常忆江南三月里。鹧鸪啼处百华香。颂云</p>
<p>忽尔出门先见路。才方洗脚便登船。神仙秘诀真堪惜。父子虽亲不可传</p>
<p>赵州访道吾。吾见来着豹皮裈。把吉撩棒。在三门前等候。才见州来。便高声唱喏而立。州云。小心只候着。吾又唱喏一声而去。颂云</p>
<p>有礼有乐。有唱有酬。人平不语。水平不流</p>
<p>临济迁化时示众云。吾灭后不得灭却吾正法眼藏。三圣出云。争敢灭却和尚正法眼藏。济云。已后有人问尔。向他道甚么。三圣便喝。济云。谁知吾正法眼藏向遮瞎驴边灭却。颂云</p>
<p>瞎驴一跳众皆惊。正法那堪付与人。三要三玄俱丧尽。堂堂摆手出重城</p>
<p>僧问干峰。十方薄伽梵。一路涅槃门。颂云</p>
<p>扯破云门一柄扇。抝折干峰一条棒。二三千处管弦楼。四五百条华柳巷</p>
<p>云门大师云。闻声悟道。见色明心。作么生是闻声悟道见色明心。乃云。观世音菩萨将钱来买糊饼。放下手云。元来只是馒头。颂云</p>
<p>见色明心事已差。闻声悟道更交加。观音妙智慈悲力。荆棘林生优钵华</p>
<p>云门大师拈起拄杖举教云。凡夫实谓之有。二乘析谓之无。缘觉谓之幻有。菩萨当体即空。乃云。衲僧见拄杖。但唤作拄杖。行但行坐但坐。总不得动着。颂云</p>
<p>剔开金殿锁。撞动玉楼钟。泣露千般草。吟风一样松。</p>
<p>陆亘大夫问南泉。肇法师也甚奇怪。解道天地与我同根。万物与我一体。泉指庭前华召大夫云。时人见此一株华。如梦相似。颂云</p>
<p>天地同根伸一问。未曾抬步已亡家。无阴阳处华重发。玉本无瑕却有瑕</p>
<p>玄沙三种病人。颂云</p>
<p>玄沙三种病人话。透出云门六不收。莫待是非来入耳。从前知己返为仇</p>
<p>玄沙见新到才礼拜。沙云。因我得礼尔颂云</p>
<p>夫子不识字。达磨不会禅。玄沙无此语。切莫妄流传</p>
<p>南院上堂云。赤肉团上壁立千仞。时有僧问。赤肉团上壁立千仞。岂不是和尚道。院云是。僧便掀倒禅床。院云。尔看这瞎汉乱做。僧拟议。院便打趁出院。颂云</p>
<p>赤肉团边用得亲。主宾有理各难伸。两个驼子相逢着。世上如今无直人</p>
<p>百丈侍马祖游山归忽然哭。同事问云。忆父母耶。丈云无。同事云。被人骂耶。丈云无。同事云。哭作甚么。丈云。问取和尚。同事往问马祖。祖云。尔去问取他。同事回至寮中见百丈呵呵大笑。同事云。适来为甚么哭。如今为甚么笑。丈云。适来哭而今笑。同事罔然。颂云</p>
<p>有时笑兮有时哭。悲喜交并暗催促。此理如何举向人。断弦须得鸾胶续</p>
<p>杨岐和尚问僧。栗棘蓬尔作么生吞。金刚圈尔作么生跳。颂云</p>
<p>金刚圈栗棘蓬。玄沙三种病。石巩一张弓。直截为君说。新罗在海东</p>
<p>僧问杨岐。如何是佛。岐云。三脚驴子弄蹄行。僧云。便恁么去时如何。岐云。湖南长老。颂云</p>
<p>杨岐一头驴。只有三只脚。潘阆倒骑归。攧杀黄幡绰</p>
<p>僧问青原思和尚。如何是佛法大意。原云。庐陵米作么价。颂云</p>
<p>老青原没缝罅。问佛法酬米价。差毫厘成话[標-示+(革*月)]。无面目得人怕</p>
<p>僧问岩头。古帆未挂时如何。头云。后园驴吃草颂云</p>
<p>后园驴吃草。一老一不老。蓦地撞出来。斗凑得恰好</p>
<p>僧问岩头。古帆未挂时如何。头云。小鱼吞大鱼。颂云</p>
<p>小鱼吞大鱼。直路太萦纡。古帆休更问。处处得逢渠</p>
<p>僧问五祖演和尚。如何是临济下事。祖云。五逆闻雷。颂云</p>
<p>五逆闻雷。曾参颜回。一粒豆子。爆出冷灰</p>
<p>僧问圜悟和尚。如何是佛。悟云。口是祸门。颂云</p>
<p>口是祸门。电激雷奔。娑竭出海。震动乾坤</p>
<p>佛眼和尚读灵源十二时歌有偈云。一日日一时时。龙门老心自知。颂云</p>
<p>日日日日。时时时时。违时失候。个老古锥</p>
<p>南禅师云。钟楼上念赞。床脚下种菜时如何。黄檗胜禅师云。猛虎当路坐。颂云</p>
<p>直出直入。当面不识更拟如何。着甚死急</p>
<p>二十四祖尊者因。罽宾国王秉剑于前曰。师得蕴空否。曰已得。曰既得蕴空离生死否。曰已离。曰既离生死可施我头否。曰身非我有岂况于头。王便斩之。白乳涌高数尺。王臂自堕颂云</p>
<p>杀人须是杀人汉。当下一刀成两段。头臂虽亏剑刃锋。何似秦时[車*度]轹钻</p>
<p>芭蕉拄杖。颂云</p>
<p>十字街头。现成行货。拟欲商量。漆桶蹉过</p>
<p>汾阳十智同真。颂云</p>
<p>兔角龟毛眼里栽。铁山当面势崔嵬。东西南北无门入。旷劫无明当下灰</p>
<p>云门抽顾颂鉴咦。颂云</p>
<p>云门鉴咦。少有人知。咄无孔铁锤</p>
<p>庞居士问马大师。不与万法为侣者是甚么人。大师云。待汝一口吸尽西江水即向汝道。颂云</p>
<p>一口吸尽西江水。甲乙丙丁庚戊已。咄咄咄啰啰哩</p>
<p>法华经云。大通智胜佛。十劫坐道场。佛法不现前。不得成佛道。颂云</p>
<p>燕坐道场经十劫。一一从头俱漏泄。世间多少守株人。掉棒拟打天边月</p>
<p>维摩经云。其施汝者不名福田。供养汝者堕三恶道。颂云</p>
<p>独坐许谁知。青山对落晖。华须连夜发。莫待晓风吹</p>
<p>圆觉经云。居一切时不起妄念。于诸妄心亦不息灭。住妄想境不加了知。于无了知不辩真实。颂云</p>
<p>荷叶团团团似镜。菱角尖尖尖似锥。风吹柳絮毛毬走。雨打梨花蛱蝶飞</p>
<p>楞严经云。见见之时见非是见。见犹离见见不能及。颂云</p>
<p>春至自开华。秋来迁落叶。黄面老瞿昙。休摇三寸舌</p>
<p>文殊菩萨所说般若经云。清净行者不入涅槃。破戒比丘不入地狱。颂云</p>
<p>壁上安灯盏。堂前置酒台。闷来打三盏。何处得愁来</p>
<p>楞伽经云。五法三自性二种无我。颂云</p>
<p>陕府铁牛白癞。嘉州大像耳聩。两个病痛一般。咄哉漆桶不快</p>
<p>殃崛摩罗尊者。于一长者家持钵。适值其家妇人产难。长者遂白尊者曰。尊者是佛弟子。如何救得我家产难。尊者云。我乍入道。未能相救。当去问佛。尊者往见佛具陈斯事。佛言。汝但去说。我自从贤圣法来。未曾杀生。尊者依佛所说往告长者。妇人闻之。当时分免。颂云</p>
<p>华阴山前百尺井。中有寒泉彻骨冷。谁家女子来照影。不照其余照斜领</p>
<p>浮杯和尚因。凌行婆问。尽力道不得底句分付阿谁。杯云。浮杯无剩语。婆云。未到浮杯不妨疑着。杯云。别有长处不妨拈出。婆敛手哭云。苍天中更添冤苦。杯无语。婆云。语不识偏正。理不知倒邪。为人即祸生。颂云</p>
<p>掌内摩尼曾不顾。谁能护惜娘生裤。浮杯不会老婆禅。直至如今遭点污</p>
<p>后有僧举似南泉。泉云。苦哉浮杯。被这老婆摧折一上。婆闻笑云。王老师犹少机关在。时有幽州澄一禅客。乃问婆。南泉为甚少机关。婆哭云。可悲可痛。澄一罔措。婆乃问会么澄一合掌而立。婆云。猗死禅和如麻似粟。后澄一举似赵州。州云。我若见这臭婆问教口哑。澄一云。未审和尚怎生问他。州便打。澄一云。为甚却打某甲。州云。似这猗死禅和不打更待何时。颂云</p>
<p>电光石火尚犹迟。猗死禅和那得知。转面回头拟寻讨。夕阳已过绿梢西</p>
<p>婆闻却云。赵州合吃婆手中棒。州闻哭云。可悲可痛。婆闻乃叹云。赵州眼光烁破四天下。州闻令人去问云。如何是赵州眼。婆乃竖起拳。州闻乃作颂送云。当机觌面提。觌面当机疾。报尔凌行婆。哭声何得失。婆答云。哭声师已晓。已晓复谁知。当时摩竭令。几丧目前机。颂云</p>
<p>眼光烁破四天下。婆子拳头没缝罅当机觌面事如何。猛虎脊梁谁解跨</p>
<p>南泉云。三世诸佛不知有。狸奴白牯却知有。颂云</p>
<p>三世诸佛不知有。老老大大外边走。眼皮盖尽五须弥。大洋海里翻筋斗。(一)狸奴白牯却知有。瀑布不溜青山走。堪笑无端王老师。错认簸箕作熨斗(二)</p>
<p>临济问寺主。甚么处去来。云州中粜黄米去来。济以拄杖画一画云。还粜得这个么。生便喝。济便打。次典座至。济乃举似典座。座云。寺主不会和尚意。济云。尔又作么生。座礼拜。济亦打。颂云</p>
<p>一堆红焰亘晴空。不问金鋀铁锡铜。入里尽教成水去。那容蚊蚋泊其中</p>
<p>五祖和尚举。僧问赵州。如何是祖师西来意。州云。庭前柏树子。恁么会便不是了也。如何是祖师西来意。庭前柏树子。恁么会方始是。颂云</p>
<p>崎崎岖岖平坦坦。平坦坦处甚崎岖。蓦地跛驴能蹴蹋。抹过追风天马驹</p>
<p>师室中常举竹篦问学者曰。唤作竹篦则触。不唤作竹篦则背。众下语皆不契。因僧请益。复成五颂示之。颂云</p>
<p>云门举起竹篦。开口知君话堕。上方香积不餐。甘伏食人涕唾(一)云门举起竹篦。禅和切忌针锥。鸾凤不栖荆棘。[感*鳥][感*鳥]偏守空池(二)云门举起竹篦。通身带水拖泥。奉报参玄上士。撒手悬崖勿迟(三)云门举起竹篦。拟议知君乱统。直饶救得眼睛。当下失却鼻孔(四)云门举起竹篦。露出心肝五脏。可怜猗死禅和。犹自魂飞胆丧(五)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>