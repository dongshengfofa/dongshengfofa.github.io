<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大慧普觉禅师偈颂卷第十一</p>
<p>　　　　径山能仁禅院住持嗣法慧日禅师臣蕴闻　上进</p>
<p>　　皇帝在建邸请升堂偈</p>
<p>豁开顶门眼。照彻大千界。既作法中王。于法得自在</p>
<p>又作偈</p>
<p>大根大器大力量。荷担大事不寻常。一毛头上通消息。遍界明明不覆藏</p>
<p>御赐真赞师演成四偈</p>
<p>生灭不灭。如水中月。不可揽触。妙在甄别</p>
<p>常住不住。是真实义。一幅丹青。辉天鉴地</p>
<p>圆觉空明。胡来汉现。一点灵光。万化千变</p>
<p>随物现处。廓清寰宇。不动神情。气吞项羽</p>
<p>　　泉州惠安县迎藏经请小参偈</p>
<p>稽首十力大导师。三界独尊无比况。示现成佛转法轮。广演无边契经海。众生心想念念殊。所转法轮亦差别。法轮功德不可量。尽思竭力无能测。有大经卷在一尘。量等三千大千界。世有聪慧明达人。具足天眼悉知见。破尘出经作佛事。不作实与非实想。又以无边法界空。纳在佛身一毛孔。须弥铁围及大海。一一包容无迫隘。一毛既尔余悉然。导师方便亦如是。念念普遍诸毛孔。念念克证金刚慧。念念成就佛菩提。念念满足普贤愿。而不生於戏论心。亦不住于深境界。如梦如幻如水月。如优昙华出世间。如是常转大经卷。了无能转所转者。三世诸佛诸菩萨。声闻独觉及天人。地狱修罗鬼畜等。一一皆承此经力。我今复与诸佛子。各生殊胜难遇心。还摄此经一归尘。安住毗卢法宝藏</p>
<p>　　庄泉伯检察为先安抚请升堂偈</p>
<p>近来学佛人。少见不颠倒。唯务资谈柄。弃大而就小。昧却直截事。外边打之绕。毕竟那一着。何曾得分晓。独有庄居士。真实没虚矫。断除烦恼根。烈火烧干草。心地既安然。魔境岂能扰。任尔闹浩浩。我常静悄悄。末后示真归。如脱破布袄。加趺入禅定。皓月临清沼。透过生死关。击碎无价宝。刚正大丈夫。一了一切了</p>
<p>　　方敷文请升堂举那吒太子因缘</p>
<p>骨肉都还父母了。不知那个是那吒。一毛头上翻身转。一一毛头浑不差</p>
<p>　　赵提宫请升堂偈</p>
<p>言前荐得已天涯。句后承当路转赊。一击铁关如粉碎。水天空阔雁行斜</p>
<p>　　李参政转物庵(并引泰发)</p>
<p>江月老人。牓所居之室曰转物。盖取首楞严若能转物即同如来之义。书来索铭。妙喜宗杲为之铭曰</p>
<p>若能转物即同如来。咄哉瞿昙诳諕痴呆。物无自性我亦非有。转者为谁徒劳心手。知无自性复是何物。瞥起情尘扪空揣骨。此庵无作住者何人。具顶门眼试辨疏亲</p>
<p>　　富枢密妙高堂(并引季申)枢密富公。阅华严大教。娱戏毗卢性海。随所寓揭名曰妙高堂。盖取法界胜乐妙高之义作自受用佛事。书来索铭。妙喜某为之铭曰</p>
<p>妙高堂随所至。牓未悬落第二。似猛焰藏蚊蚋。拟承当生妄计德云师安有作。在别峰亦宽廓。住佛地何所托。我作铭任图度</p>
<p>　　魏侍郎净心阁(邦达)</p>
<p>伟哉广大寂灭心。譬如虚空不分别。拟心求净即染污。况复比伦诸佛土。又如梦中所见物。所见虽有不可取。如是通达无有疑。净心之义炳然现。是义现矣难测量。超诸色相离言说。过去未来现在世。佛及菩萨与声闻。一切含识有情类。平等于义如实了。善哉奇特过量人。只以此阁演是义。演已便息随所缘。亦与梦中无差别。我以父母所生口。说此无上妙伽陀。庄严广大寂灭心。为诸来者作饶益</p>
<p>　　向侍郎无热轩(并引伯恭)芗林居士。于所居园。临池作无热轩。将于北埭起连辉观。取华严无热大龙王宫流出四河华林宝树接影连辉之义。乐谷韩公司谏为之记。居士来索鄙语乃说是偈</p>
<p>勇猛精进过量人。号曰芗林大居士。住无变易真实处。而常顺行诸佛法。不作世间颠倒业。成办出世胜方便。而能于此方便中。幻出难思诸境界。复于难思境界中。而现种种殊胜事。华林宝树咸放光。接影连辉相鉴彻。光色清净如金刚。世间无有能坏者。又如无热大宝池。四面分流入于海。是海广大无边际。不出居士一毛孔。于一毛孔放光明。八万四千同时发。不劳居士转舌相。只以此光宣妙法。是法即是此光明。不离是光说此法。大海毛孔亦复尔。此是芗林无热义。是义如空不可量。一一包罗世间相。我今以此无义语。略为居士出只手。佛子来登无热轩。众宝妙沙开户牖</p>
<p>　　蔡知县小庵(并引)快活居士。结庵于南岳之阳。以小名之。盖取石头和尚庵虽小含法界之义。居士欲予书其牓。因说是偈</p>
<p>此庵非小亦非大。堪笑石头空掜怪。不知法界即此庵。强谓此庵含法界。而今欲识住庵人。万象之中独露身。妙喜为写此庵牓。要与太虚为近邻</p>
<p>　　汪状元燕坐轩(圣锡)</p>
<p>不于三界现身意。棹举何如愦愦时。寄语轩中燕坐者。好看新月下前溪</p>
<p>　　韩司谏乐谷</p>
<p>人言至乐在此谷。孰信乐为谷所移。以乐均施不乐者。方名真乐丈夫儿</p>
<p>　　六湛堂</p>
<p>非湛非摇此法源。当机莫厌假名存。直须过量英灵汉。方入无边广大门。万境交罗元不二。六窗昼夜未尝昏。翻思庞老事无别。掷剑挥空岂有痕</p>
<p>　　同尘庵</p>
<p>尘无自性揽真成立。拟和其光同亦俱失。外既匪宽内亦不窒。是义非虚亦复非实。庵中主人如玉处石。作如是观千载一息</p>
<p>　　喻郎中观我庵(子才)</p>
<p>万物备于我。我观卒未休。智者返观我。纵横得自由</p>
<p>　　黄智通居士善住庵</p>
<p>善住庵中人。从来无所住。只这无住心。便是安身处</p>
<p>　　谢紫岩居士(张侍郎)</p>
<p>紫岩分惠建溪茗。妙喜答以青州衫。得人一牛还一马。前三三与后三三</p>
<p>　　答刘安抚(方明)</p>
<p>毛锥子上通消息。争似亡言绝见知。后夜一轮空界月。清光千里共依依</p>
<p>　　寄无垢居士(张侍郎)</p>
<p>上苑玉池方解冻。人间杨柳又垂春。山堂尽日焚香坐。长忆毗耶多口人</p>
<p>　　示汪居士(南叟)</p>
<p>一毛头上无边刹。决定识情难测量。直下不生邪险见。壶中日月自然长</p>
<p>　　示周子充写华严经</p>
<p>总别同异成坏行布。圆融无碍尘入众刹。非宽刹入众尘非隘。居士笔端宣畅果海。因源自在我今说偈。赞扬同证一真法界</p>
<p>　　示了然居士(举之)</p>
<p>长乐沙坑郑了然。不依本分要参禅。自言已到无参处。哥罗管尔米疆年</p>
<p>　　示韩令人(子苍宅)</p>
<p>说不到处着一句。风前截断千差路。超佛越祖只如今。壁立万仞无回互</p>
<p>　　示大悲长老</p>
<p>一棒打破生死窟。当时凡圣绝行踪。返笑赵州心不歇。老来犹自走西东</p>
<p>　　示祥云懿长老</p>
<p>夺却衲僧拄杖。当下便无伎俩。喝下铁眼忽开直。据千峰顶上</p>
<p>　　示鼎需禅人</p>
<p>面门竖亚摩醯眼。肘后斜悬夺命符。瞎却眼解却符。赵州东壁挂葫芦</p>
<p>　　示弥光禅人</p>
<p>龟毛拈得笑咍咍。一击万重关锁开。庆快平生在今日。孰云千里赚吾来</p>
<p>　　示祖元禅人</p>
<p>万仞崖头解放身。起来依旧却惺惺。饥餐渴饮浑无事。那论昔人非昔人</p>
<p>　　示遵璞禅人</p>
<p>一口吞尽三世佛。正是吾家客作儿。争似璞禅无用处。一毛头上便忘机</p>
<p>　　示法泉侍者</p>
<p>言前超佛祖。日轮正当午。豁开三要关。一击涂毒鼓。既发上头机。莫问千钧弩。放去绝遮拦。掜聚非回互。咄哉老瞿昙。住住住住住</p>
<p>　　示用禅人</p>
<p>未点先行不唧[口*留]。不拨自转已出丑。那堪更鼓两片皮。岂止凿空开户牖。火中木马空嘶鸣。水底泥牛谩哮吼。用禅用禅听我言。拶到悬崖须放手</p>
<p>　　送直禅人</p>
<p>直出直入直行直坐。直禅上人直须恁么。本自圆成不立功课。饥来吃饭寒来向火。不在瞿昙非干达磨。拟心思量返遭殃祸。我说是言已招口过。明眼人前一场话堕。请事斯语无忘骨剉</p>
<p>　　送法轮思藏主化钟</p>
<p>覆为钟仰为鼎。自是法轮家风。妙喜争敢驰骋。思禅人固相请。援毫临纸忽猛省。一声直透须弥顶</p>
<p>　　送超僧鉴</p>
<p>桶底脱时大地阔。命根断处碧潭清。好将一点红炉雪。散作人间照夜灯</p>
<p>　　寄福胜长老</p>
<p>真人十八界元空。三十一人同姓吕。分散游山各占山。三十一人又同处</p>
<p>　　寄归宗华侄禅师</p>
<p>坐断金轮第一峰。千妖百怪自潜踪。年来又得真消息。说道杨岐正脉通</p>
<p>　　送了明长老归长芦</p>
<p>人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作师子吼。孰云无物赠伊行。喝下铁围山倒走</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>