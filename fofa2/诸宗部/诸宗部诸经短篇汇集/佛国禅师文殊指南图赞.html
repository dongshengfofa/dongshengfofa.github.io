<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛国禅师文殊指南图赞<br>
<br>
　　　　中书舍人张商英述<br>
<br>
华严性海纳香水之百川。法界义天森宝光之万像。极佛陀之真智。尽含识之灵源。故世主妙严文殊结集。龙宫诵出。鸡岭传来。继踵流通普闻华夏。李长者合论四十轴。观国师疏钞一百卷。龙树尊者二十万偈。佛国禅师五十四赞。四家之说学者所宗。若乃撮大经之要枢。举法界之纲目。标知识之仪相。述善财之悟门。人境交参事理俱显。则意详文简。其图赞乎。信受奉行为之序引<br>
<br>
善财童子初诣裟罗林中。参　文殊师利菩萨。象王顾盻。师子嚬呻。六千比丘言下成道。五众益友顿启初心。得根本智指南法门。证十信心<br>
<br>
　　　赞　曰<br>
<br>
【图】<br>
<br>
　出林还又入林中　　便是娑罗佛庙东<br>
　师子吼时芳草绿　　象王回处落花红<br>
　六千乞士十心满　　五众高人一信通<br>
　珍重吾师向南去　　百城烟水渺无穷　<br>
<br>
善财童子第二诣妙峰山。参　德云比丘。罗寻觅七日方见在别峰上徐步经行。顶礼问法。入佛境界。得忆念诸佛普见法门。证发心住<br>
<br>
　　　赞　曰<br>
<br>
　德云长在妙高峰　　行绕峰头不定踪　<br>
<br>
【图】<br>
<br>
　七日既云寻未见　　一朝何故却相逢<br>
　发心住处师缘合　　普见门中佛境容<br>
　回首夕阳坡下望　　白云青嶂万千重　<br>
<br>
善财童子第三诣海门国。参　海云比丘。十二年中观海现佛。千二百岁摩顶说经。忆念受持。聚笔难写。得普眼法门。证治地住<br>
<br>
　　　赞　曰<br>
<br>
　一入多门又到门　　分明普眼照乾坤<br>
　十年观海深深趣　　千载闻经品品存<br>
　白浪涌花成异瑞　　红莲现佛独称尊　<br>
<br>
【图】<br>
<br>
　须弥聚笔休云写　　万顷沧波欲断魂　<br>
<br>
善财童子第四诣楞伽道傍。参　善住比丘。来往空中广现神变。手摩日月。身出烟焰遍游佛刹普散天花。得普速疾供养诸佛法门。证修行在<br>
<br>
　　　赞　曰<br>
<br>
　迢迢一到海楞伽　　遥望空中事可佳<br>
　念念遍游诸佛刹　　纷纷艳曳落天花<br>
　手摩日月三轮外　　身出烟云四面遮<br>
　若也更求生贵乐　　禹门洪浪跳金蜗　<br>
<br>
【图】<br>
<br>
善财童子第五诣达里茶国。参　弥加长者。问已作礼散香花宝。放光照耀。分别字轮。究万类音。悟总持法。得妙音陀罗尼法门。证生贵在<br>
<br>
　　　赞　曰<br>
<br>
　檀末金花香宝珍　　缤纷散后现威神<br>
　腾腾光照三千界　　落落言分万字轮<br>
　郁密林蛮处虎豹　　深沉渊泽聚龙麟　<br>
<br>
【图】<br>
<br>
　妙音唱出陀罗语　　辨尽胡人与汉人　<br>
<br>
善财童子第六诣住林城。参　解脱长者。一身中现十方佛刹土。佛无异国土何殊。不来而来。要见即见。得如来无碍庄严法门。证具足住<br>
<br>
　　　赞　曰<br>
<br>
　十二年中到住林　　住林深处访知音　<br>
<br>
【图】<br>
<br>
　有时要见十方佛　　无事闲观一片心<br>
　不去不来如焰影　　缘生缘灭过光阴<br>
　庄严门启谁人到　　幽径落华流水深　<br>
<br>
善财童子第七诣摩利伽罗国。参　海幢比丘。半年观察三昧。定境现十四类。涌百千相。般若智照何所不彰。得普眼舍得法门。证正心住<br>
<br>
【图】<br>
<br>
　　　赞　曰<br>
<br>
　光阴已过半身间　　终日冥然静若山<br>
　身上出生十四类　　毫中涌现百千般<br>
　一心观察无休息　　六月思惟不等闲<br>
　摩利伽天好春色　　柳莺梁燕语绵蛮　<br>
<br>
善财童子第八诣海潮处园林。参　休舍优婆夷。堂阁庄严。陂池间错。智悲同运。生死双<br>
<br>
【图】摧。启菩提心。悟究竟愿。得离忧安隐幢法门。证不退住<br>
<br>
　　　赞　曰<br>
<br>
　宝树园林间宝墙　　金光明网布金床<br>
　千层堂阁穹崇丽　　万派陂池汗漫香<br>
　究竟愿门周法界　　菩提心广遍尘方<br>
　河沙诸佛曾承事　　安隐幢高是歇场　<br>
<br>
善财童子第九诣那罗素国。参　毗目瞿沙仙人。无量仙人同音赞。已下林执手佛刹现前悟真净智。卷舒自在得无胜幢法门。证童真住<br>
<br>
　　　赞　曰<br>
<br>
　毗目仙人下宝床　　摩头执手看殊祥<br>
　十方佛境同时现　　万象星罗忽顿彰<br>
　无胜妙幢腾瑞色　　遮那文藏显灵光　<br>
<br>
【图】<br>
<br>
　却还本座求端的　　转觉平生见处长　<br>
<br>
善财童子第十诣伊沙聚落。参　胜热婆罗门。五热炙身。心生疑惑诸天共赞。顿悔自愆。直上刀山投身火聚。得无尽轮法门。证王子住<br>
<br>
　　　赞　曰<br>
<br>
　求师择友古今难　　邪正谁分万虑间　<br>
<br>
【图】<br>
<br>
　若使全身投火聚　　先须努力上刀山<br>
　六天赞后方知妙　　五热熏时岂等闲<br>
　无尽轮中王子住　　玉楼金殿锁尘寰　<br>
<br>
善财童子第十一诣师子奋迅城。参　慈童女。师子宫殿龙胜天衣一一器中佛佛影现。能证诸行所了境智。得般若波罗蜜多法门。证灌顶住<br>
<br>
【图】<br>
<br>
　　　赞　曰<br>
<br>
　控鹤乘云入帝乡　　渐观真境渐难量<br>
　狻猊城里音容秀　　龙胜床高雅韵长<br>
　一一器中含佛刹　　重重影内现神光<br>
　千门万户今朝启　　成朵波罗花满堂　<br>
<br>
善财童子第十二诣三眼国。参　善见比丘。顶(本经作颈)文三道圆光一寻。万字胸标金轮掌<br>
<br>
【图】现。顺机顺法。无念无照。得随顺灯法门。证欢喜行<br>
<br>
　　　赞　曰<br>
<br>
　直入城中借问人　　人人指点在云林<br>
　便知求友到三眼　　忽见吾师光一寻<br>
　三十八河崇佛事　　百千万劫听潮音<br>
　出家何必云年少　　一息蹉跎岁月深　<br>
<br>
善财童子第十三诣名闻河渚中。参　自在童子。八部龙天空中告语。十千童子乐共戏沙。工巧方术商农算印。得工巧大神通智法门。证饶益行<br>
<br>
　　　赞　曰<br>
<br>
　十千童子乐无涯　　河渚沙中共戏沙<br>
　不可数穷为转转　　阿庾多计洛叉叉<br>
　巧书算印将何用　　医相商农未足夸　<br>
<br>
【图】<br>
<br>
　大智光明如会得　　满天星月属皇家　<br>
<br>
善财童子第十四诣海住城中。参　见足优婆夷。敷十亿座。延无量人。安一小器。涌无量宝。万方来者悉得满足。得无尽福德藏法门。证无违逆行<br>
<br>
　　　赞　曰<br>
<br>
　海住城高瑞气浓　　更观奇特事无穷　<br>
<br>
【图】<br>
<br>
　须知隐约千般外　　尽出希微一器中<br>
　四圣授时成圣果　　六凡食后脱凡笼<br>
　少林别有真滋味　　花果馨香满木红　<br>
<br>
善财童子第十五诣大兴城。参　明智居士。处高台上。仰视空中一切诸宝缤纷而下。若贵若贫财施法施。得随意出生藏法门。证无屈挠行<br>
<br>
【图】<br>
<br>
　　　赞　曰<br>
<br>
　万象澄明绝点埃　　大兴居士在高台<br>
　求财穷子纷纷到　　听法高流叠叠来<br>
　施物应机心路远　　出生随意藏门开<br>
　万般千样从空落　　无量人天饱暖回　<br>
<br>
善财童子第十六诣师子宫城。参　宝髻长者。执手观宅。重叠妙阁。见十界生。施十种<br>
<br>
【图】宝。过去修因蕴积智藏。得无尽藏法门。证离(华严疏作无)痴乱行<br>
<br>
　　　赞　曰<br>
<br>
　执手归家看技能　　善财一见长威棱<br>
　十重楼阁从头觑　　三世如来最上层<br>
　今日人间成妙果　　当年佛所施香灯<br>
　若将此事为奇特　　辜负南山万岁藤　<br>
<br>
善财童子第十七诣藤根国。参　普眼长者。调香调药。理身理心。运平等悲。利益无量。是生皆度。是佛俱见。得普见诸佛欢喜法门。证善现行<br>
<br>
　　　赞　曰<br>
<br>
　远入藤根路渺茫　　普门普眼趣何长<br>
　身心安乐浑无病　　香药调和别有方<br>
　禅悦珍羞平济惠　　名衣上服等分张　<br>
<br>
【图】<br>
<br>
　微尘生佛如求见　　细把波罗蜜味尝　<br>
<br>
善财童子第十八诣多罗幢国。参　无厌足王。诏入宫殿。细观善恶。示现调伏。令修福业了生如幻化幻如生。得如幻法门。证无著行<br>
<br>
　　　赞　曰<br>
<br>
　幢王一诏入深宫　　凤阁龙庭事莫同　<br>
<br>
【图】<br>
<br>
　剑戟刀山成妙用　　镬汤炉炭显神功<br>
　妄言恶舌当须断　　杀盗邪淫禁不通<br>
　便是金轮化天下　　大千沙界鼓尧风　<br>
<br>
善财童子第十九诣妙光城。参　大光王。明明三昧入一切智。法法显现诸天围绕。种性庄严观仰无尽。得大慈幢法门。证难得行<br>
<br>
【图】<br>
<br>
　　　赞　曰<br>
<br>
　百宝光城物象鲜　　又观王入定中圆<br>
　山川草木皆回转　　鸟兽鱼龙悉现前<br>
　以法摄持千万众　　归心侍卫几重天<br>
　为君传道诚难得　　十地三贤未比肩　<br>
<br>
善财童子第二十诣安住城。参　不动优婆夷。光触身者即得清凉。经乎尘劫不生欲心。<br>
<br>
【图】诸种胜法一智无碍。得求法无厌法门。证善法行<br>
<br>
　　　赞　曰<br>
<br>
　夷夷相好世难伦　　正是当年个女人<br>
　过去劫逢无垢佛　　至今成得有为身<br>
　几生欲海澄清浪　　一片心田绝点尘<br>
　求法既云未休歇　　朱颜应不惜青春　<br>
<br>
善财童子第二十一诣都萨罗城。参　遍行外道。徐行山顶。色相圆明。十千天人九十六种。观器观机。无依无作。得一切处菩萨行法门。证真实行<br>
<br>
　　　赞　曰<br>
<br>
　城里相寻晚景分　　中宵城外去寻君<br>
　煇华气象凝青嶂　　色相圆明步白云<br>
　随类现身非一一　　当机演法未闻闻　<br>
<br>
【图】<br>
<br>
　东西南北微尘内　　外道天魔尽出群　<br>
<br>
善财童子二十二诣广大国中。参　优钵罗华长者。采诸宝香合成一味。变化祥瑞普熏法界。使闻香者获法身香。得调和香法门。证离众生相回向<br>
<br>
　　　赞　曰<br>
<br>
　优钵罗华向日开　　满天风味入灵台　<br>
<br>
【图】<br>
<br>
　雪山牛首皆收到　　象藏龙宫尽采来<br>
　一炷普熏成雨露　　十方腾瑞起风雷<br>
　吾家不用调和法　　也自馨香遍九垓　<br>
<br>
善财童子第二十三诣楼阁城中。参　船师婆施罗。一切商人共论宝。聚酌海深浅。于其远近望月观星。知来识往。得大悲幢法门。证不坏回向<br>
<br>
【图】<br>
<br>
　　　赞　曰<br>
<br>
　平生活计聚城楼　　来往商人古岸头<br>
　鸥鹭过时江蓼嫩　　燕鸿归后白苹秋<br>
　碧天有月寻珠浦　　沧海无风到宝洲<br>
　鼓掉呈桡何处客　　入云帆势去悠悠　<br>
<br>
善财童子第二十四诣可乐城中。参　无上胜长者。无忧林中理断世务。八部龙天一切<br>
<br>
【图】人畜无贪无嗔无斗无诤。得一切处无作神通法门。证等一切佛回向<br>
<br>
　　　赞　曰<br>
<br>
　十有余年四海游　　因寻上胜到无忧<br>
　几多魔畜贪嗔息　　八部龙天斗诤休<br>
　一切处修菩萨行　　三千世界鬼神愁<br>
　秪因成就如斯力　　唤得劳生尽转头　<br>
<br>
善财童子第二十五诣轮那国中。参　师子嚬呻比丘尼。妙胜光王日光园中。八德流泉百花宝木。头头映现一一示身。得成就一切智法门。证一切处回向<br>
<br>
　　　赞　曰<br>
<br>
　师身已得意生身　　遍往尘方指示人<br>
　泉沼灵源八德美　　园林宝树百花新<br>
　头头显现辉心镜　　名各随宜转法轮　<br>
<br>
【图】<br>
<br>
　多劫既能师子吼　　不知何处又嚬呻　<br>
<br>
善财童子第二十六诣崄难国中。参　婆须蜜女。现真金色。身出光明。或现或触。无染无著。了性欲空皆获道果。得离贪欲际法门。证功德藏回向<br>
<br>
　　　赞　曰<br>
<br>
　相逢相问有何缘　　高行如来一宝钱　<br>
<br>
【图】<br>
<br>
　执手抱身心月静　　吻唇唼舌戒珠圆<br>
　人非人女皆随现　　天与天形应不偏<br>
　三德已明贪欲际　　酒楼花洞醉神仙　<br>
<br>
善财童子第二十七诣善度城中。参　鞞瑟胝罗居士。如来塔开栴檀香座。百千诸佛悉来此中。无涅槃者但为调伏。得不般涅槃际法门。证善根回向<br>
<br>
【图】<br>
<br>
　　　赞　曰<br>
<br>
　山川重叠转艰难　　到此平生意气欢<br>
　鞞瑟胝罗如月满　　栴檀佛塔似天宽<br>
　但观种类示调伏　　不见如来般涅槃<br>
　三昧境随成正觉　　十方尘刹掌中看　<br>
<br>
善财童子第二十八诣补陀(本经作怛)落迦山。参　观自在菩萨。诸菩萨众各坐宝石。犹如满<br>
<br>
【图】月。共演慈音。说离怖畏。随宜摄化。得大悲行法门。证随顺众生回向<br>
<br>
　　　赞　曰<br>
<br>
　迤逦山西岩下求　　金刚宝石月轮秋<br>
　善财童子叮咛语　　却问观音那路修<br>
　一切含生离怖畏　　百千异类等调柔<br>
　闻思修入三摩地　　犬吠鸡啼卒未休　<br>
<br>
善财童子第二十九即此空中。参　正趣菩萨。放大光明映夺诸相。足按地六种震动。过微尘国事无量佛。得普门速疾行。证真如相回向<br>
<br>
　　　赞　曰<br>
<br>
　堂堂此界太虚中　　身放毫明照不同<br>
　日月星辰光映夺　　天人龙鬼貌朦胧<br>
　从来国土无空过　　所到师门有变通　<br>
<br>
【图】<br>
<br>
　普疾行功聊借问　　竹房云锁日头东　<br>
<br>
善财童子第三十诣堕罗钵底城。参　大天神。长伸四臂取四海水。以自灌沐。示现珍宝供养如来。令离诸欲。得云网法门。证福德藏回向<br>
<br>
　　　赞　曰<br>
<br>
　四手长伸取四溟　　持来掌上蓦头倾　<br>
<br>
【图】<br>
<br>
　回观面目身心净　　又见乾坤日月明<br>
　云网碧幢重叠叠　　花香宝聚积盈盈<br>
　试拈此物为施设　　蠢动含灵道自成　<br>
<br>
善财童子第三十一诣菩提场。参　安住地神。各放光明。阿僧祇宝悉皆涌现。昔善根力佛记无忘。得智慧藏法门。证法界无量回向<br>
<br>
【图】<br>
<br>
　　　赞　曰<br>
<br>
　行到阎浮摩竭陀　　地神百万列星罗<br>
　口谈佛记心持尽　　足按僧祇宝涌多<br>
　得此法门常出入　　便观尘劫不誵讹<br>
　等将法界同回向　　普放光明见也摩　<br>
<br>
善财童子第三十二诣迦毗罗城。参　婆珊婆演底主夜神。诸天星辰炳然在体。云雾黑<br>
<br>
【图】暗现日月明。巇崄恶道作桥梁路。得破碍暗光明法门。证欢喜地<br>
<br>
　　　赞　曰<br>
<br>
　西落金乌夜放光　　迦毗罗国现荧煌<br>
　密云重雾行平陆　　暴雨瓢风涉渺茫<br>
　便向暗中悬日月　　却来崄处架桥梁<br>
　已知多劫成方便　　今日相逢喜一场　<br>
<br>
善财童子三十三诣菩提场。参　普德净光主夜神。十种圣智四禅定心。三宝威光五停识观。开出家门示正道路。得普游步法门。证离垢地<br>
<br>
　　　赞　曰<br>
<br>
　自喜求师不远寻　　不离场内听潮音<br>
　翻思昔日闻谈妙　　未似今宵得意深<br>
　十种法门圆圣智　　四禅分别合天心　<br>
<br>
【图】<br>
<br>
　又能寂静还游步　　离垢花开向少林　<br>
<br>
善财童子第三十四不离菩提场。参　喜目观察众生主夜神。一一毛孔涌出身云。现相随机。演他心智入解脱海。诚希有事。得大势力普喜幢法门。证发光地<br>
<br>
　　　赞　曰<br>
<br>
　诸方堂奥足参人　　子细寻思未似君　<br>
<br>
【图】<br>
<br>
　念念出生成念海　　身身示相现身云<br>
　他心智妙智非智　　天耳闻通闻不闻<br>
　几劫辛勤求大用　　而今势力顿超群　<br>
<br>
善财童子第三十五即众会中。参　普救众生妙德主夜神。两眉放光舒身济顶。大人境界。知佛现时普焰出世妙眼发心。得调伏众生法门。证焰慧地<br>
<br>
【图】<br>
<br>
　　　赞　曰<br>
<br>
　眉里舒毫灌顶时　　净轮三昧合如之<br>
　论心境界重重现　　说佛光明渐渐知<br>
　妙眼我身何有异　　宝王慈氏更无疑<br>
　普贤普焰今何在　　雪满长空花满枝　<br>
<br>
善财童子第三十六即道场中。参　寂静音海主夜神。念念出生无边大喜之心。发起无<br>
<br>
【图】量大悲法藏法义。如云如海。得出生广大喜庄严法门。证现前地<br>
<br>
　　　赞　曰<br>
<br>
　百万僧祇众绕身　　摩尼幢座涌莲新<br>
　从来念念出生喜　　发起心心触处真<br>
　我见我观无量境　　成云成海有前因<br>
　略言师友逢多少　　二刹如来是故人　<br>
<br>
善财童子三十七诣如来会中。参　守护一切城主夜神。普现色身演佛法藏。闻思修慧密赴群机。令诸含识守护心城。得甚深自在妙音法门。证难胜地<br>
<br>
　　　赞　曰<br>
<br>
　宝座光中普现身　　又开佛藏济生民<br>
　我观法界无边表　　谁信陀罗有利人<br>
　行法名轮重演说　　闻思修慧再宣陈　<br>
<br>
【图】<br>
<br>
　妙音虽是胡家拍　　韵出阳春雪曲新　<br>
<br>
善财童子第三十八诣佛会中。参　开敷木(本经作树)花主夜神。随心现身。普使知见莲华覆合崄难恶道。救拔有情令断爱网。得出生广大喜光明法门。证远行地<br>
<br>
　　　赞　曰<br>
<br>
　闇里花生尽护归　　不令崄路受驱驰　<br>
<br>
【图】<br>
<br>
　愚迷罗网刀摧后　　贪染稠林杵挫之<br>
　智慧山王腾化日　　宝光明女发心时<br>
　算来已是经多劫　　远地相逢也深奇　<br>
<br>
善财童子第三十九诣道场中。参　大愿精进力救护众生主夜神。随机随像。一身多身妙色妙智如日如月。普救罪人获心眼净。得教化众生令生善根法门。证不动地<br>
<br>
【图】<br>
<br>
　　　赞　曰<br>
<br>
　太子当年救罪人　　而今普现一多身<br>
　十千信士心离垢　　百亿那由眼绝尘<br>
　妙色莹如秋色静　　智轮明似日轮新<br>
　宝光佛出林中后　　又见昙华几度春　<br>
<br>
善财童子第四十诣毗岚园中。参　妙德圆满主夜神。普观十方一切佛降往劫乳母今<br>
<br>
【图】朝园主。悟受生藏生如来家。得受生自在法门。证善慧地<br>
<br>
　　　赞　曰<br>
<br>
　逢君直语受生因　　便作如来家里人<br>
　一念尽观尘数佛　　十方同看降威神<br>
　欲知今日园林主　　便是当年乳母身<br>
　别有世间曾未见　　一行一步一华新　<br>
<br>
善财童子第四十一诣法界讲堂。参　释种瞿波女。一万宫神俱来迎赞现前法尔。过去因缘香牙园佛菩提种智。得观察三昧海法门。证法云地<br>
<br>
　　　赞　曰<br>
<br>
　因游法界讲堂中　　逢见瞿波女不同<br>
　尽说目前千万事　　又云尘劫许多功<br>
　法云容曳舒群岳　　教网张罗满太空　<br>
<br>
【图】<br>
<br>
　检点人生成好笑　　香牙园里杏花红　<br>
<br>
善财童子第四十二诣此世界中。参　佛母摩耶圣后。在大楼观坐宝莲华。色相端严威光显著。念念佛出生生为母。得大愿智幻生法门<br>
<br>
　　　赞　曰<br>
<br>
　我又如何近问津　　守堂罗刹再三陈　<br>
<br>
【图】<br>
<br>
　遥看楼观重重妙　　忽见莲华叶叶新<br>
　念念愿为诸佛母　　生生示作女皇身<br>
　可怜心腹含容大　　包尽微尘世界人　<br>
<br>
善财童子第四十三诣三十三天上。参　天主光天女。历微尘劫事微尘佛。受持法语未曾忘失。有益悲智无不现前。得无碍念清净庄严法门<br>
<br>
【图】<br>
<br>
　　　赞　曰<br>
<br>
　三十三大天主天　　不知何代结因缘<br>
　青莲花界初心启　　妙月光中得意圆<br>
　勤苦已经无量劫　　修持又觉有多年<br>
　阎浮界内人相问　　诸法如今已现前　<br>
<br>
善财童子第四十四诣迦毗罗城。参　童子师遍友。即时指去不示一言。显无法真法无<br>
<br>
【图】得是得。空过此处未易前程。昔者闻名。今朝见面<br>
<br>
　　　赞　曰<br>
<br>
　万里相寻自不言　　却云他得艺能全<br>
　求人忽若浑如此　　是我平生岂偶然<br>
　传道友方成妄说　　说名师轨也虚传<br>
　已倾肝胆寻知识　　料得前头必有缘　<br>
<br>
善财童子第四十五不离当处。参　善知众艺童子。以无碍智穷世间艺。唱诸字母入诸法门。鸟兽音声云霞气候。得善知众艺菩萨字智法门<br>
<br>
　　　赞　曰<br>
<br>
　闻得吾师众艺全　　而今相见试敷宣<br>
　阿多波者言言谛　　縒[牛*羅]迦陀字字诠<br>
　四十二门流布后　　三千世界古今传　<br>
<br>
【图】<br>
<br>
　大明一智如何也　　云散长空月正圆　<br>
<br>
善财童子第四十六诣婆咀那城。参　贤胜优婆夷。心自开解利乐众生。眼耳鼻舌身意智性出生功德。普现光明。得无依处道场法门<br>
<br>
　　　赞　曰<br>
<br>
　自开自解自为人　　便向红尘利有情　<br>
<br>
【图】<br>
<br>
　眼耳鼻含功德聚　　舌身意现智光明<br>
　能生能出门庭静　　无尽无依境界清<br>
　会得道场圆满处　　一身锋釰致升平　<br>
<br>
善财童子第四十七诣沃田城。参　坚固解脱长者。百千万劫十方佛所。勤求正法未曾休息。大师子吼大福智聚。得无著念清净庄严法门<br>
<br>
【图】<br>
<br>
　　　赞　曰<br>
<br>
　精进人希懈怠多　　师勤法道恰相和<br>
　十方佛所无休息　　百劫身心有切蹉<br>
　万仞峰头云去后　　千寻松顶鹤来过<br>
　自怜处世间清净　　花落闲庭长绿莎　<br>
<br>
善财童子第四十八即此城中。参　妙月长者。不谈法义。略示名字。显无得中又无所得。<br>
<br>
【图】即此无得又无得矣。是谓真得也。得净智光明法门<br>
<br>
　　　赞　曰<br>
<br>
　妙月高人又指他　　向时遍友也空过<br>
　翻思两处语言少　　却笑诸方路布多<br>
　悲焰明辉休语会　　智光解脱是如何<br>
　君今不为通消息　　白玉无瑕自琢磨　<br>
<br>
善财童子第四十九诣出生城。参　无胜军长者。垂示二法。而为开诱。见无量佛。得无尽藏。悟其所以。实亦省迳。得无尽相法门<br>
<br>
　　　赞　曰<br>
<br>
　迢遥远入出生城　　闹市门头话道情<br>
　多谢吾师言两句　　却深思我路千程<br>
　得无量藏因谁悟　　见尽高人合自明　<br>
<br>
【图】<br>
<br>
　作夜松床秋梦起　　一天星月照檐楹　<br>
<br>
善财童子第五十即此城南聚落。参　最寂静婆罗门。发菩提心无有退转。过现未来已退当退。随意作为皆悉成满。得诚愿语法门<br>
<br>
　　　赞　曰<br>
<br>
　城南聚落法门低　　闻愿忻然意不迷　<br>
<br>
【图】<br>
<br>
　过去以诚成解脱　　未来因语得菩提<br>
　随心随处作为满　　无退无当旨趣齐<br>
　须信江南二三月　　百花香里鹧鸪啼　<br>
<br>
善财童子第五十一诣妙意花城。参　德生童子有德童女。幻生智悲。缘相知见。无明烦恼。国土众生。依正同空。悉皆如幻同。得菩萨幻住法门<br>
<br>
【图】<br>
<br>
　　　赞　曰<br>
<br>
　德生有德两和融　　同幻同生意莫穷<br>
　同住同修成解脱　　同悲同智显灵功<br>
　同缘同想心冥契　　同见同知道转通<br>
　若要一生成佛果　　毗卢楼阁在南中　<br>
<br>
善财童子第五十二诣毗卢藏楼阁。参　弥勒菩萨。伫立门前远方而至。顶礼入观妙境。<br>
<br>
【图】重重映现。佛佛全彰。出已还闭。思议不及。得一生佛果三世境界法门<br>
<br>
　　　赞　曰<br>
<br>
　楼阁门前立片时　　龙华师主远方归<br>
　不唯弹指观深妙　　又听慈音语细微<br>
　理智行为身日月　　菩提心是道枢机<br>
　许多境界何来去　　万里天边一雁飞　<br>
<br>
善财童子第五十三诣佛会中。参　普贤菩萨。乘白象王处红莲座。一心亲近咨闻法要。智悲圆满。行愿功成。即获佛德。显同果海。得一切佛刹微尘数三昧法门<br>
<br>
　　　赞　曰<br>
<br>
　百一由旬摩顶归　　片心思见普贤师<br>
　堂堂现在红莲座　　落落分明白象儿<br>
　沙劫智悲方满日　　微尘行愿正圆时　<br>
<br>
【图】<br>
<br>
　佛功德海重宣说　　愁见波涛转渺渺　<br>
<br>
佛国禅师昔居龟寺。今在凤城。观善财童子参诸知识未有休期。咄直下承当豁然。休歇大用现前<br>
<br>
　　　赞　曰<br>
<br>
　时光已是觉蹉跎　　嗟尔平生跋涉多<br>
　五十余人皆问讯　　百重城郭尽经过　<br>
<br>
【图】<br>
<br>
　而今到此休分别　　直下承当得也么<br>
　忽若更云南北去　　分明鸡子过新罗</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 