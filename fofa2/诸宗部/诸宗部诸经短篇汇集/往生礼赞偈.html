<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>往生礼赞偈一卷<br>
<br>
　　　　沙门善导集记<br>
<br>
劝一切众生。愿生西方极乐世界阿弥陀佛国。六时礼赞偈<br>
<br>
谨依大经及龙树天亲。此土沙门等所造往生礼赞。集在一处分作六时。唯欲相续系心助成往益。亦愿晓悟未闻。远沾遐代耳。何者。第一谨依大经释迦及十方诸佛赞叹弥陀十二光名。劝称礼念定生彼国。十九拜当日没时礼。第二谨依大经采集要文。以为礼赞偈。二十四拜当初夜时礼。第三谨依龙树菩萨愿往生礼赞偈。十六拜当中夜时礼。第四谨依天亲菩萨愿往生礼赞偈。二十拜当后夜时礼。第五谨依彦琮法师愿往生礼赞偈。二十一拜当晨朝时礼。第六沙门善导愿往生礼赞偈。谨依十六观作。二十拜当午时礼<br>
<br>
问曰。今欲劝人往生者。未知若为安心起行作业。定得往生彼国土也。答曰。必欲生彼国土者。如观经说者。具三心必得往生。何等为三。一者至诚心。所谓身业礼拜彼佛。口业赞叹称扬彼佛。意业专念观察彼佛。凡起三业。必须真实。故名至诚心。二者深心。即是真实信心。信知自身是具足烦恼凡夫。善根薄少。流转三界。不出火宅。今信知弥陀本弘誓愿。及称名号。下至十声一声等。定得往生。乃至一念无有疑心。故名深心。三者回向发愿心。所作一切善根悉皆回愿往生。故名回向发愿心。具此三心必得生也。若少一心即不得生。如观经具说。应知<br>
<br>
又如天亲净土论云。若有愿生彼国者。劝修五念门。五门若具定得往生。何者为五。一者身业礼拜门。所谓一心专至恭敬合掌。香华供养。礼拜阿弥陀佛。礼即专礼彼佛。毕命为期。不杂余礼。故名礼拜门。二者口业赞叹门。所谓专意赞叹彼佛身相光明。一切圣众身相光明。及彼国中一切宝庄严光明等。故名赞叹门。三者意业忆念观察门。所谓专意念观彼佛。及一切圣众身相光明。国土庄严等。如观经说。唯除睡时。恒忆恒念恒想恒观此事等。故名观察门。四者作愿门。所谓专心。若昼若夜。一切时一切处。三业四威仪所作功德。不问初中后。皆须真实心中发愿愿生彼国。故名作愿门。五者回向门。所谓专心。若自作善根。及一切三乘五道一一圣凡等所作善根。深生随喜。如诸佛菩萨所作随喜。我亦如是随喜。以此随喜善根及己所作善根。皆悉与众生共之回向彼国。故名回向门。又到彼国已。得六神通。回入生死。教化众生。彻穷后际。心无厌足。乃至成佛。亦名回向门。五门既具定得往生。一一门与上三心合。随起业行。不问多少。皆名真实业也。应知<br>
<br>
又劝行四修法。用策三心五念之行。速得往生。何者为四。一者恭敬修。所谓恭敬礼拜彼佛及彼一切圣众等。故名恭敬修。毕命为期。誓不中止。即是长时修。二者无余修。所谓专称彼佛名。专念专想专礼专赞彼佛及一切圣众等。不杂余业。故名无余修。毕命为期。誓不中止。即是长时修。三者无间修。所谓相续恭敬礼拜。称名赞叹。忆念观察。回向发愿。心心相续不以余业来间。故名无间修。又不以贪嗔烦恼来间。随犯随忏。不令隔念隔时隔日。常使清净。亦名无间修。毕命为期。誓不中止。即是长时修。又菩萨已免生死。所作善法回求佛果。即是自利。教化众生尽未来际。即是利他。然今时众生悉为烦恼系缚。未免恶道生死等苦。随缘起行。一切善根具速回。愿往生阿弥陀佛国。到彼国已。更无所畏。如上四修自然任运。自利利他无不具足。应知<br>
<br>
又如文殊般若云。明一行三昧。唯劝。独处空闲。舍诸乱意。系心一佛。不观相貌。专称名字。即于念中。得见彼阿弥陀佛及一切佛等。问曰。何故不令作观。直遣专称名字者。有何意也。答曰。乃由众生障重。境细心粗。识扬神飞。观难成就也。是以大圣悲怜。直劝专称名字。正由称名易故相续即生。问曰。既遣专称一佛。何故境现即多。此岂非邪正相交一多杂现也。答曰。佛佛齐证。形无二别。纵使念一见多。乖何大道理也<br>
<br>
又如观经云。佛劝坐观礼念等。皆须面向西方者最胜。如树先倾倒必随曲。故必有事碍。不及向西方。但作向西想亦得。问曰。一切诸佛三身同证。悲智果圆。亦应无二。随方礼念。课称一佛。亦应得生。何故偏叹西方。劝专礼念等。有何义也。答曰。诸佛所证平等是一。若以愿行来收。非无因缘。然弥陀世尊本发深重誓愿。以光明名号摄化十方。但使信心求念。上尽一形下至十声一声等。以佛愿力易得往生。是故释迦及以诸佛劝向西方。为别异耳。亦非是称念余佛不能除障灭罪也。应知<br>
<br>
若能如上念念相续。毕命为期者。十即十生。百即百生。何以故。无外杂缘得正念故。与佛本愿得相应故。不违教故。随顺佛语故。若欲舍专修杂业者。百时希得一二。千时希得三五。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪嗔诸见烦恼来间断故。无有惭愧忏悔心故。忏悔有三品。一要二略三广。如下具说。随意用皆得。又不相续念报彼佛恩故。心生轻慢。虽作业行。常与名利相应故。人我自覆。不亲近同行善知识故。乐近杂缘。自障障他往生正行故。何以故余比日自见闻诸方道俗。解行不同。专杂有异。但使专意作者。十即十生。修杂不至心者。千中无一。此二行得失如前已辨。仰愿一切往生人等。善自思量。已能今身愿生彼国者。行住坐卧必须励心克己。昼夜莫废。毕命为期。上在一形似如少苦。前念命终后念即生彼国。长时永劫常受无为法乐。乃至成佛不经生死。岂非快哉。应知<br>
<br>
第一谨依大经释迦佛劝礼赞阿弥陀佛十二光名。求愿往生。一十九拜当日没时礼。取中下忏悔亦得<br>
<br>
南无释迦牟尼佛等一切三宝<br>
<br>
我今稽首礼回愿往生无量寿国<br>
<br>
(此之。一佛现是今时道俗等师。言三宝者。即是福田无量。若能礼之一拜。即是念报师恩。以成己行。以斯一行回愿往生)<br>
<br>
南无十方三世尽虚空遍法界微尘刹土中一切三宝<br>
<br>
我今稽首礼　回愿往生无量寿国<br>
<br>
(然十方虚空无边。三宝无尽。若礼一拜。即是福田无量。功德无穷。能至心礼之一拜。一一佛上。一一法上。一一菩萨圣僧上。一一舍利上。皆得身口意业解脱分善根。来资益行者。以成己业。以斯一行回愿往生)<br>
<br>
南无西方极乐世界阿弥陀佛<br>
<br>
愿共众生咸归命　故我顶礼生彼国<br>
<br>
(问曰。何故号阿弥陀。答曰。弥陀经及观经云。彼佛光明无量。照十方国。无所障碍。唯观念佛众生。摄取不舍。故名阿弥陀。彼佛寿命及其人民无量无边阿僧祇劫。故名阿弥陀。又释迦佛及十方佛。赞叹弥陀光明有十二种名。普劝众生。称名礼拜相续不断者。现世得无量功德。命终之后定得往生。如无量寿经说云。其有众生遇斯光者。三垢消灭。身意柔软。欢喜踊跃。善心生焉。若在三涂勤苦之处。见此光明。无复苦恼。寿终之后皆蒙解脱。无量寿佛光明显赫照耀十方。诸佛国土莫不闻焉。不但我今称其光明。一切诸佛声闻缘觉诸菩萨众。咸共叹誉。亦复如是。若有众生。闻其光明威神功德。日夜称说至心不断者。随其所愿得生其国。常为诸菩萨声闻之众所共叹誉称其功德。佛言。我说无量寿佛光明威神巍巍殊妙。昼夜一劫尚不能尽。白诸行者。当知弥陀身相光明。释迦如来一劫说不能尽者。如观经云。一一光明遍照十方世界。念佛众生摄取不舍。今既观经有如此不思议增上胜缘摄护行者。何不相续称观礼念愿往生。应知)<br>
<br>
南无西方极乐世界无量光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界无边光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界无碍光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界无对光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界炎王光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界清净光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界欢喜光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界智慧光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界不断光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界难思光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界无称光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界超日月光佛<br>
<br>
　愿共众生咸归命　　故我顶礼生彼国　<br>
<br>
南无西方极乐世界阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共众生咸归命　　故我顶礼生彼国　<br>
<br>
南无西方极乐世界观世音菩萨<br>
<br>
　愿共众生咸归命　　故我顶礼生彼国　<br>
<br>
南无西方极乐世界大势至菩萨<br>
<br>
　愿共众生咸归命　　故我顶礼生彼国　<br>
<br>
(此二菩萨。一切众生临命终时。共持华台。授与行者。阿弥陀佛放大光明。照行者身。复与无数化佛菩萨声闻大众等。一时授手。如弹指顷即得往生为报恩故。至心礼之一拜)<br>
<br>
南无西方极乐世界诸菩萨清净大海众<br>
<br>
　愿共众生咸归命　　故我顶礼生彼国　<br>
<br>
(此等诸菩萨。亦随佛来迎接行者。为报恩故。至心礼之一拜)<br>
<br>
普为师僧父母及善知识法界众生。断除三障。同得往生阿弥陀佛国。归命忏悔<br>
<br>
至心忏悔<br>
<br>
　南无忏悔十方佛　　愿灭一切诸罪根<br>
　今将久近所修善　　回作自他安乐因<br>
　恒愿一切临终时　　胜缘胜境悉现前<br>
　愿睹弥陀大悲主　　观音势至十方尊<br>
　仰愿神光蒙授手　　乘佛本愿生彼国　<br>
<br>
忏悔回向发愿已。至心归命阿弥陀佛<br>
<br>
次作梵竟<br>
<br>
说偈发愿<br>
<br>
　礼忏诸功德　　愿临命终时<br>
　见无量寿佛　　无边功德身<br>
　我及余信者　　既见彼佛已<br>
　愿得离垢眼　　往生安乐国<br>
　成无上菩提　<br>
<br>
礼忏已一切恭敬<br>
<br>
　归佛得菩提　　道心恒不退　<br>
<br>
愿共诸众生回愿往生无量寿国<br>
<br>
　归法萨婆若　　得大总持门　<br>
<br>
愿共诸众生回愿往生无量寿国<br>
<br>
　归僧息诤论　　同入和合海　<br>
<br>
愿共诸众生回愿往生无量寿国<br>
<br>
愿诸众生。三业清净奉持佛教。和南一切贤圣。愿共诸众生。回愿往生无量寿国<br>
<br>
诸众等听说日没无常偈<br>
<br>
　人间匆匆营众务　　不觉年命日夜去<br>
　如灯风中灭难期　　忙忙六道无定趣<br>
　未得解脱出苦海　　云何安然不惊惧<br>
　各闻强健有力时　　自策自励求常住　<br>
<br>
说此偈已更当心口发愿<br>
<br>
愿弟子等临命终时。心不颠倒。心不错乱。心不失念。身心无诸苦痛。身心快乐如入禅定。圣众现前。乘佛本愿。上品往生阿弥陀佛国。到彼国已。得六神通。入十方界。救摄苦众生。虚空法界尽。我愿亦如是。发愿已。至心归命阿弥陀佛<br>
<br>
初夜偈云<br>
<br>
　烦恼深无底　　生死海无边<br>
　度苦船未立　　云何乐睡眠<br>
　勇猛勤精进　　摄心常在禅　<br>
<br>
中夜偈云<br>
<br>
　汝等勿抱臭尸卧　　种种不净假名人<br>
　如得重病箭入体　　众苦痛集安可眠　<br>
<br>
后夜偈云<br>
<br>
　时光迁流转　　忽至五更初<br>
　无常念念至　　恒与死王居<br>
　劝诸行道者　　勤修至无余　<br>
<br>
平旦偈云<br>
<br>
　欲求寂灭乐　　当学沙门法<br>
　衣食支身命　　精粗随众得　<br>
<br>
诸众等今日晨朝各诵六念<br>
<br>
日中偈云<br>
<br>
　人生不精进　　喻若树无根<br>
　采华置日中　　能得几时鲜<br>
　人命亦如是　　无常须臾间<br>
　劝诸行道众　　勤修乃至真　<br>
<br>
第二沙门善导谨依大经采集要文。以为礼赞偈二十四拜当初夜时礼。忏悔同前后<br>
<br>
南无至心归命礼西方阿弥陀佛<br>
<br>
　弥陀智愿海　　深广无涯底<br>
　闻名欲往生　　皆悉到彼国<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　于此世界中　　六十有七亿<br>
　不退诸菩萨　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　小行诸菩萨　　及修少福者<br>
　其数不可计　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　十方佛刹中　　菩萨比丘众<br>
　穷劫不可计　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　一切诸菩萨　　各赍天妙华<br>
　宝香无价衣　　供养弥陀佛<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　咸然奏天乐　　畅发和雅音<br>
　歌叹最胜尊　　供养弥陀佛<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　慧日照世间　　消除生死云<br>
　恭敬绕三匝　　稽首弥陀尊<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　见彼严净土　　微妙难思议<br>
　因发无上心　　愿我国亦然<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　应时无量尊　　动容发欣笑<br>
　口出无数光　　遍照十方国<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　回光围绕身　　三匝从顶入<br>
　一切天人众　　踊跃皆欢喜<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　梵声如雷震　　八音畅妙响<br>
　十方来正士　　吾悉知彼愿<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　至彼严净国　　便速得神通<br>
　必于无量尊　　受记成等觉<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　奉事亿如来　　飞化遍诸刹<br>
　恭敬欢喜去　　还到安养国<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　若人无善本　　不得闻佛名<br>
　憍慢弊懈怠　　难以信此法<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　宿世见诸佛　　则能信此事<br>
　谦敬闻奉行　　踊跃大欢喜<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　其有得闻彼　　弥陀佛名号<br>
　欢喜至一念　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　设满大千火　　直过闻佛名<br>
　闻名欢喜赞　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　万年三宝灭　　此经住百年<br>
　尔时闻一念　　皆当得生彼<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　佛世甚难值　　人有信慧难<br>
　遇闻希有法　　此复最为难<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　自信教人信　　难中转更难<br>
　大悲传普化　　真成报佛恩<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共诸众生　　往生安乐国　<br>
<br>
南无至心归命礼西方极乐世界观世音菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界大势至菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界诸菩萨清净大海众<br>
<br>
　愿共诸众生　　往生安乐国　<br>
<br>
普为师僧父母及善知识法界众生。断除三障。同得往生阿弥陀佛国。归命忏悔<br>
<br>
第三谨依龙树菩萨愿往生礼赞偈。一十六拜当中夜时礼(忏悔同前后)<br>
<br>
南无至心归命礼西方阿弥陀佛<br>
<br>
　稽首天人所恭敬　　阿弥陀仙两足尊<br>
　在彼微妙安乐国　　无量佛子众围绕　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　金色身净如山王　　奢摩他行如象步<br>
　两目净若青莲华　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　面善圆净如满月　　威光犹如千日月<br>
　声如天鼓俱翅罗　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　观音顶戴冠中住　　种种妙相宝庄严<br>
　能伏外道魔憍慢　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　无比无垢广清净　　众德皎洁如虚空<br>
　所作利益得自在　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　十方名闻菩萨众　　无量诸魔常赞叹<br>
　为诸众生愿力住　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　金底宝间池生华　　善根所成妙台座<br>
　于彼座上如山王　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　十方所来诸佛子　　显现神通至安乐<br>
　瞻仰尊颜常恭敬　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　诸有无常无我等　　亦如水月电影露<br>
　为众说法无名字　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　彼尊佛刹无恶名　　亦无女人恶道怖<br>
　众人至心敬彼尊　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　彼尊无量方便境　　无有诸趣恶知识<br>
　往生不退至菩提　　故我顶礼弥陀尊　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　我说彼尊功德事　　众善无边如海水<br>
　所获善根清净者　　回施众生生彼国　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共诸众生　　往生安乐国　<br>
<br>
南无至心归命礼西方极乐世界观世音菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界大势至菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界诸菩萨清净大海众<br>
<br>
　愿共诸众生　　往生安乐国　<br>
<br>
普为师僧父母及善知识法界众生。断除三障。同得往生阿弥陀佛国。归命忏悔<br>
<br>
至心忏悔<br>
<br>
　自从无始受身来　　恒以十恶加众生<br>
　不孝父母谤三宝　　造作五逆不善业<br>
　以是众罪因缘故　　妄想颠倒生缠缚<br>
　应受无量生死苦　　顶礼忏悔愿灭除　<br>
<br>
忏悔已至心归命阿弥陀佛<br>
<br>
至心劝请<br>
<br>
　诸佛大慈无上尊　　恒以空慧照三界<br>
　众生盲冥不觉知　　永没生死大苦海<br>
　为拔群生离诸苦　　劝请常住转法轮　<br>
<br>
劝请已至心归命阿弥陀佛<br>
<br>
至心随喜<br>
<br>
　历劫已来怀嫉妒　　我慢放逸由痴生<br>
　恒以嗔恚毒害火　　焚烧智慧慈善根<br>
　今日思惟始惺悟　　发大精进随喜心　<br>
<br>
随喜已至心归命阿弥陀佛<br>
<br>
至心回向<br>
<br>
　流浪三界内　　痴爱入胎狱<br>
　生已归老死　　沉没于苦海<br>
　我今修此福　　回生安乐土　<br>
<br>
回向已至心归命阿弥陀佛<br>
<br>
至心发愿<br>
<br>
　愿舍胎藏形　　往生安乐国<br>
　速见弥陀佛　　无边功德身<br>
　奉觐诸如来　　贤圣亦复然<br>
　获六神通力　　救摄苦众生<br>
　虚空法界尽　　我愿亦如是　<br>
<br>
发愿已至心归命阿弥陀佛(余悉同上法)<br>
<br>
第四谨依天亲菩萨愿往生礼赞偈。二十拜当后夜时礼(忏悔同前后)<br>
<br>
南无至心归命礼西方阿弥陀佛<br>
<br>
　世尊我一心　　归命尽十方<br>
　无碍光如来　　与佛教相应<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　观彼世界相　　胜过三界道<br>
　究竟如虚空　　广大无边际<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　正道大慈悲　　出世善根生<br>
　净光明满足　　如镜日月轮<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　备诸珍宝性　　具足妙庄严<br>
　无垢光焰炽　　明净曜世间<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　宝华千万种　　弥覆池流泉<br>
　微风动华叶　　交错光乱转<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　宫殿诸楼阁　　观十方无碍<br>
　杂树异光色　　宝栏遍围绕<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　无量宝交络　　罗网遍虚空<br>
　种种铃发响　　宣吐妙法音<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　梵音悟深远　　微妙闻十方<br>
　正觉阿弥陀　　法王善住持<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　如来净华众　　正觉华化生<br>
　爱乐佛法味　　禅三昧为食<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　永离身心恼　　受乐常无间<br>
　大乘善根界　　等无讥嫌名<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　女人及根缺　　二乘种不生<br>
　众生所愿乐　　一切能满足<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　无量大宝王　　微妙净华台<br>
　相好光一寻　　色像超群生<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　天人不动众　　清净智海生<br>
　如须弥山王　　胜妙无过者<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　天人丈夫众　　恭敬绕瞻仰<br>
　雨天乐华衣　　妙香等供养<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　安乐国清净　　常转无垢轮<br>
　一念及一时　　利益诸群生<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　赞佛诸功德　　无有分别心<br>
　能令速满足　　功德大宝海<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共诸众生　　往生安乐国　<br>
<br>
南无至心归命礼西方极乐世界观世音菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界大势至菩萨<br>
<br>
　愿共诸众生　　往生安乐国　<br>
<br>
南无至心归命礼西方极乐世界诸菩萨清净大海众<br>
<br>
　愿共诸众生　　往生安乐国　<br>
<br>
普为师僧父母及善知识法界众生。断除三障。同得往生阿弥陀佛国。归命忏悔<br>
<br>
第五谨依彦琮法师愿往生礼赞偈。二十一拜当旦起时礼(忏悔同前后)<br>
<br>
南无至心归命礼西方阿弥陀佛<br>
<br>
　法藏因弥远　　极乐果还深<br>
　异珍参作地　　众宝间为林<br>
　华开希有色　　波扬实相音<br>
　何当蒙授手　　一遂往生心<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　浊世难还入　　净土愿逾深<br>
　金绳直界道　　珠网缦垂林<br>
　见色皆真色　　闻音悉法音<br>
　莫谓西方远　　唯须十念心<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　已成穷理圣　　真有遍空威<br>
　在西时现小　　但是暂随机<br>
　叶珠相映饰　　砂水共澄煇<br>
　欲得无生果　　彼土必须依<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　五山毫独朗　　宝手印恒分<br>
　地水俱为镜　　香华同作云<br>
　业深成易往　　因浅实难闻<br>
　必望除疑惑　　超然独不群<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　心带真慈满　　光含法界团<br>
　无缘能摄物　　有相定非难<br>
　华随本心变　　宫移身自安<br>
　悕闻出世境　　须共入禅看<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　回向渐为功　　西方路稍通<br>
　宝幢承厚地　　天香入远风<br>
　开华重布水　　覆网细分空<br>
　愿生何意切　　正为乐无穷<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　欲选当生处　　西方最可归<br>
　间树开重阁　　满道布鲜衣<br>
　香饭随心至　　宝殿逐身飞<br>
　有缘皆得入　　正自往人希<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　十劫道先成　　严界引群萠<br>
　金砂彻水照　　玉叶满枝明<br>
　鸟本珠中出　　人唯华上生<br>
　敢请西方圣　　早晚定相迎<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　十方诸佛国　　尽是法王家<br>
　偏求有缘地　　冀得早无邪<br>
　八功如意水　　七宝自然华<br>
　于彼心能系　　当必往非赊<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　净国无衰变　　一立古今然<br>
　光台千宝合　　音乐八风宣<br>
　池多说法鸟　　空满散华天<br>
　得生不畏退　　随意既开莲<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　坐华非一像　　圣众亦难量<br>
　莲开人独处　　波生法自扬<br>
　无灾由处静　　不退为朋良<br>
　问彼前生辈　　来斯几劫强<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　光舒救毗舍　　空立引韦提<br>
　天来香盖捧　　人去宝衣赍<br>
　六时闻鸟合　　四寸践华低<br>
　相看无不正　　岂复有长迷<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　普劝弘三福　　咸令灭五烧<br>
　发心功已至　　系念罪便消<br>
　鸟华珠光转　　风好乐声调<br>
　但忻行道易　　宁愁圣果遥<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　珠色仍为水　　金光即是台<br>
　到时华自散　　随愿华还开<br>
　游池更出没　　飞空互往来<br>
　直心能向彼　　有善并须回<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　洗心甘露水　　悦目妙华云<br>
　同生机易识　　等寿量难分<br>
　乐多无废道　　声远不妨闻<br>
　如何贪五浊　　安然火自焚<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　台裹天人现　　光中侍者看<br>
　悬空四宝阁　　临回七重栏<br>
　疑多边地久　　德少上生难<br>
　且莫论余愿　　西方已心安<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　六根常合道　　三涂永绝名<br>
　念顷游方遍　　还时得忍成<br>
　地平无极广　　风长是处清<br>
　寄言有心辈　　共出一苦城<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共诸众生　　往生安乐国　<br>
<br>
南无至心归命礼西方极乐世界观世音菩萨<br>
<br>
　千轮明足下　　五道现光中<br>
　悲引恒无绝　　人归亦未穷<br>
　口宣犹在定　　心静更飞通<br>
　闻名皆愿往　　日发几华丛<br>
　愿共诸众生　　往生安乐国　<br>
<br>
南无至心归命礼西方极乐世界大势至菩萨<br>
<br>
　慧力标无上　　身光备有缘<br>
　动摇诸宝国　　持座一金莲<br>
　鸟群非实鸟　　天类岂真天<br>
　须知求妙乐　　会是戒香全<br>
　愿共诸众生　　往生安乐国　<br>
<br>
南无至心归命礼西方极乐世界诸菩萨清净大海众<br>
<br>
　愿共诸众生　　往生安乐国　<br>
<br>
普为师僧父母及善知识法界众生。断除三障。同得往生阿弥陀佛国。归命忏悔<br>
<br>
第六沙门善导愿往生礼赞偈。谨依十六观作。二十拜当日中时礼(忏悔同前后)<br>
<br>
南无至心归命礼西方阿弥陀佛<br>
<br>
　观彼弥陀极乐界　　广大宽平众宝成<br>
　四十八愿庄严起　　超诸佛刹最为精<br>
　本国他方大海众　　穷劫算数不知名<br>
　普劝归西同彼会　　恒沙三昧自然成　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　地下庄严七宝幢　　无量无边无数亿<br>
　八方八面百宝成　　见彼无生自然悟<br>
　无生宝国永为常　　一一宝流无数光<br>
　行者倾心常对目　　腾神踊跃入西方　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　地上庄严转无极　　金绳界道非工匠<br>
　弥陀愿智巧庄严　　菩萨人天散华上<br>
　宝地宝色宝光飞　　一一光成无数台<br>
　台中宝楼千万亿　　台侧百亿宝幢围　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　一一台上虚空中　　庄严宝乐亦无穷<br>
　八种清风寻光出　　随时鼓乐应机音<br>
　机音正受稍为难　　行住坐卧摄心观<br>
　唯除睡时常忆念　　三昧无为即涅槃　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　宝国宝林诸宝树　　宝华宝叶宝根茎<br>
　或以千宝分林异　　或有百宝共成行<br>
　行行相当叶相次　　色各不同光亦然<br>
　等量齐高三十万　　枝条相触说无生　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　七重罗网七重宫　　绮互回光相映发<br>
　化天童子皆充满　　璎珞辉光超日月<br>
　行行宝叶色千般　　华敷等若旋金轮<br>
　果变光成众宝盖　　尘沙佛刹现无边　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　宝池宝岸宝金沙　　宝渠宝叶宝莲华<br>
　十二由旬皆正等　　宝罗宝网宝栏巡<br>
　德水分流寻宝树　　闻波睹乐证恬怕<br>
　寄言有缘同行者　　努力翻迷还本家　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　一一金绳界道上　　宝乐宝楼千万亿<br>
　诸天童子散香华　　他方菩萨如云集<br>
　无量无边无能计　　稽首弥陀恭敬立<br>
　风铃树响遍虚空　　叹说三尊无有极　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　弥陀本愿华王座　　一切众宝以为成<br>
　台上四幢帐宝缦　　弥陀独坐显真形<br>
　真形光明遍法界　　蒙光触者心不退<br>
　昼夜六时专想念　　终时快乐如三昧　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　弥陀身心遍法界　　影现众生心想中<br>
　是故劝汝常观察　　依心起想表真容<br>
　真容宝像临华座　　心开见彼国庄严<br>
　宝树三尊华遍满　　风铃乐响与文同　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　弥陀身色如金山　　相好光明照十方<br>
　唯有念佛蒙光摄　　当如本愿最为强<br>
　六方如来舒舌证　　专称名号至西方<br>
　到彼华开闻妙法　　十地愿行自然彰　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　观音菩萨大慈悲　　已得善提舍不证<br>
　一切五道内身中　　六时观察三轮应<br>
　应现身光紫金色　　相好威仪转无极<br>
　恒舒百亿光王手　　普摄有缘归本国　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　势至菩萨难思议　　威光普照无边际<br>
　有缘众生蒙光触　　增长智慧超三界<br>
　法界倾摇如转蓬　　化佛云集满虚空<br>
　普劝有缘常忆念　　永绝胞胎证六通　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　正坐跏趺入三昧　　想心乘念至西方<br>
　睹见弥陀极乐界　　地上虚空七宝庄<br>
　弥陀身量极无边　　重劝众生观小身<br>
　丈六八尺随机现　　圆光化佛等前真　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　上辈上行上根人　　求生净土断贪嗔<br>
　就行差别分三品　　五门相续助三因<br>
　一日七日专精进　　毕命乘台出六尘<br>
　庆哉难逢今得遇　　永证无为法性身　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　中辈中行中根人　　一日斋戒处金莲<br>
　孝养父母教回向　　为说四方快乐因<br>
　佛与声闻众来取　　直到弥陀华座边<br>
　百宝华笼经七日　　三品莲开证小身　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　下辈下行下根人　　十恶五逆等贪嗔<br>
　四重偷僧谤正法　　未曾惭愧悔前愆<br>
　终时苦相如云集　　地狱猛火罪人前<br>
　忽遇往生善知识　　急劝专称彼佛名<br>
　化佛菩萨寻声到　　一念倾心入宝莲<br>
　三华障重开多劫　　于时始发菩提因　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　弥陀佛国能所感　　西方极乐难思议<br>
　渴闻般若绝思浆　　念食无生即断饥<br>
　一切庄严皆说法　　无心领纳自然知<br>
　七觉华池随意入　　八背凝神会一枝<br>
　无量菩萨为同学　　性海如来尽是师<br>
　弥陀心水沐身顶　　观音势至与衣被<br>
　欻尔腾空游法界　　须臾授记号无为<br>
　如此逍遥无极处　　吾今不去待何时　<br>
<br>
　愿共诸众生　　往生安乐国　<br>
<br>
南无至心归命礼西方阿弥陀佛<br>
<br>
　哀愍覆护我　　令法种增长<br>
　此世及后生　　愿佛常摄受<br>
　愿共诸众生　　往生安乐国　<br>
<br>
南无至心归命礼西方极乐世界观音势至诸菩萨清净大海众<br>
<br>
　愿共诸众生　　往生安乐国　<br>
<br>
普为师僧父母及善知识法界众生。断除三障。同得往生阿弥陀佛国。归命忏悔。上二品忏悔发愿等同前。须要中要取初。须略中略取中。须广中广取下。其广者。就实有心愿生者而劝。或对四众。或对十方佛。或对舍利尊像大众。或对一人。若独自等。又向十方尽虚空三宝。及尽众生界等。具向发露忏悔。忏悔有三品。上中下。上品忏悔者。身毛孔中血流。眼中血出者。名上品忏悔。中品忏悔者。遍身热汗从毛孔出。眼中血流者。名中品忏悔。下品忏悔者。遍身彻热。眼中泪出者。名下品忏悔。此等三品虽有差别。即是久种解脱分善根人。致使今生敬法重人。不惜身命。乃至小罪若忏。即能彻法彻髓。能如此忏者。不问久近。所有重障顿皆灭尽。若不如此。纵使日夜十二时急走。众是无益。若不作者。应知虽不能流泪流血等。但能真心彻到者。即与上同<br>
<br>
敬白。十方诸佛。十二部经。诸大菩萨。一切贤圣。及一切天龙八部。法界众生。现前大众等。证知我。发露忏悔。从无始已来乃至今身。杀害一切三宝师僧父母六亲眷属善知识法界众生。不可知数。偷盗一切三宝师僧父母六亲眷属善知识法界众生物。不可知数。于一切三宝师僧父母六亲眷属善知识法界众生上起邪心。不可知数。妄语欺诳一切三宝师僧父母六亲眷属善知识法界众生。不可知数。绮语调哢一切三宝师僧父母六亲眷属善知识法界众生。不可知数。恶口骂辱诽谤毁呰一切三宝师僧父母六亲眷属善知识法界众生。不可知数。两舌斗乱破坏一切三宝师僧父母六亲眷属善知识法界众生。不可知数。或破五戒八戒十戒十善戒二百五十戒五百戒菩萨三聚戒十无尽戒乃至一切戒及一切威仪戒等。自作教他见作随喜。不可知数。如是等众罪亦如十方大地无边微尘无数。我等作罪亦复无数。虚空无边。我等作罪亦复无边。方便无边。我等作罪亦复无边。法性无边。我等作罪亦复无边。法界无边。我等作罪亦复无边。众生无边我等劫夺杀害亦复无边。三宝无边。我等侵损劫夺杀害亦复无边。戒品无边。我等毁犯亦复无边。如是等罪。上至诸菩萨。下至声闻缘觉。所不能知。唯佛与佛乃能知我罪之多少。今于三宝前法界众生前。发露忏悔。不敢覆藏。唯愿十方三宝法界众生。受我忏悔。忆我清净。始从今日。愿共法界众生。舍邪归正。发菩提心。慈心相向。佛眼相看。菩提眷属。作真善知识。同生阿弥陀佛国。乃至成佛。如是等罪永断相续。更不敢作。忏悔已。至心归命阿弥陀佛(广忏竟)<br>
<br>
若入观及睡眠时。应发此愿。若坐若立。一心合掌。正面向西。十声称阿弥陀佛观音势至诸菩萨清净大海众竟。弟子(某甲)现是生死凡夫。罪障深重。沦六道苦不可具云。今日遇善知识。得闻弥陀本愿名号。一心称念求愿往生。愿佛慈悲不舍本弘誓愿摄受。弟子不识弥陀佛身相光明。愿佛慈悲示现弟子身相观音势至诸菩萨等。及彼世界清净庄严光明等相。道此语已。一心正念。即随意入观及睡。或有正发愿时即得见之。或有睡眠时得见。除不至心。此愿比来大有现验<br>
<br>
问曰。称念礼观阿弥陀佛。现世有何功德利益。答曰。若称阿弥陀佛一声。即能除灭八十亿劫生死重罪。礼念已下亦如是。十往生经云。若有众生。念阿弥陀佛愿往生者。彼佛即遣二十五菩萨拥护行者。若行若坐。若住若卧。若昼若夜。一切时一切处。不令恶鬼恶神得其便也。又如观经云。若称礼念阿弥陀佛。愿往生彼国者。彼佛即遣无数化佛无数化观音势至菩萨护念行者。复与前二十五菩萨等。百重千重围绕行者。不问行住坐卧一切时处若昼若夜。常不离行者。今既有斯胜益。可凭。愿诸行者各须至心求往。又如无量寿经云。若我成佛。十方众生称我名号。下至十声。若不生者。不取正觉。彼佛今现在世成佛。当知本誓重愿不虚。众生称念必得往生。又如弥陀经云。若有众生。闻说阿弥陀佛。即应执持名号。若一日若二日。乃至七日。一心称佛不乱。命欲终时。阿弥陀佛与诸圣众现在其前。此人终时心不颠倒。即得往生彼国。佛告舍利弗。我见是利故说是言。若有众生闻是说者。应当发愿愿生彼国。次下说云。东方如恒河沙等诸佛。南西北方及上下。一一方如恒河沙等诸佛。各于本国出其舌相。遍覆三千大千世界。说诚实言。汝等众生皆应信是一切诸佛所护念经。云何名护念。若有众生。称念阿弥陀佛若七日及一日。下至十声。乃至一声一念等。必得往生。证诚此事。故名护念经。次下文云。若称佛往生者。常为六方恒河沙等诸佛之所护念。故名护念经<br>
<br>
今既有此增上誓愿。可凭。诸佛子等何不励意去也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>