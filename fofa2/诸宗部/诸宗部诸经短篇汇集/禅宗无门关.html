<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>禅宗无门关<br>
<br>
说道无门。尽大地人得入。说道有门。无阿师分。第一强添几个注脚。大似笠上顶笠。硬要习翁赞扬。又是干竹绞汁。着得这些哮本。不消习翁一掷。一掷莫教一滴落江湖。千里乌骓追不得。绍定改元七月晦。习庵陈[埃-矢+貝]写<br>
<br>
绍定二年正月初五日。恭遇天基圣节。臣僧慧开。预于元年十二月初五日。印行拈提佛祖机缘四十八则。祝延今上皇帝圣躬万岁万岁万万岁。皇帝陛下。恭愿圣明齐日月。睿算等乾坤。八方歌有道之君。四海乐无为之化<br>
<br>
慈懿皇后功德报因佑慈禅寺前住持传法臣僧慧开谨言<br>
<br>
　　禅宗无门关<br>
<br>
佛语心为宗。无门为法门。既是无门。且作么生透。岂不见道。从门入者。不是家珍。从缘得者。始终成坏。恁么说话。大似无风起浪好肉剜疮。何况滞言句。觅解会。掉棒打月。隔靴爬痒。有甚交涉。慧开绍定戊子夏。首众于东嘉龙翔。因衲子请益。遂将古人公案。作敲门瓦子。随机引导学者。竟尔抄录。不觉成集。初不以前后叙列。共成四十八则。通曰无门关。若是个汉不顾危亡。单刀直入。八臂那吒拦他不住。纵使西天四七。东土二三。只得望风乞命。设或踌躇。也似隔窗看马骑。贬得眼来。早已蹉过。颂曰<br>
<br>
大道无门千差有路透得此关乾坤独步<br>
<br>
佛祖机缘四十八则<br>
<br>
　　目录<br>
<br>
赵州狗子　百丈野狐　俱胝竖指<br>
<br>
胡子无须　香严上树　世尊拈花<br>
<br>
赵州洗钵　奚仲造车　大通智胜<br>
<br>
清税孤贫　州勘庵主　岩唤主人<br>
<br>
德山托钵　南泉斩猫　洞山三顿<br>
<br>
钟声七条　国师三唤　洞山三斤<br>
<br>
平常是道　大力量人　云门屎橛<br>
<br>
迦叶刹竿　不思善恶　离却语言<br>
<br>
三座说法　二僧卷帘　不是心佛<br>
<br>
久响龙潭　非风非幡　即心即佛<br>
<br>
赵州勘婆　外道问佛　非心非佛<br>
<br>
智不是道　倩女离魂　路逢达道<br>
<br>
庭前柏树　牛过窗棂　云门话堕<br>
<br>
趯倒净瓶　达磨安心　女子出定<br>
<br>
首山竹篦　芭蕉拄杖　他是阿谁<br>
<br>
竿头进步　兜率三关　干峰一路<br>
<br>
目录(终)<br>
<br>
无门关<br>
<br>
　　　　参学比丘弥衍宗绍编<br>
<br>
<br>
　　赵州狗子<br>
<br>
赵州和尚因僧问。狗子还有佛性。也无。州云无<br>
<br>
无门曰。参禅须透祖师关。妙悟要穷心路绝。祖关不透。心路不绝。尽是依草附木精灵。且道。如何是祖师关。只者一个无字。乃宗门一关也。遂目之曰禅宗无门关。透得过者。非但亲见赵州。便可与历代祖师。把手共行。眉毛厮结。同一眼见。同一耳闻。岂不庆快。莫有要透关底。么将三百六十骨节八万四千毫窍。通身起个疑团。参个无字。昼夜提撕。莫作虚无会。莫作有无会。如吞了个热铁丸。相似吐又吐不出。荡尽从前恶知恶觉。久久纯熟。自然内外打成。一片如哑子得梦。只许自知。蓦然打发。惊天动地。如夺得关将军大刀入手。逢佛杀佛。逢祖杀祖。于生死岸头得大自在。向六道四生中。游戏三昧。且作么生提撕。尽平生气力。举个无字。若不间断好。似法烛一点便着<br>
<br>
颂曰<br>
<br>
　狗子佛性　　全提正令　　才涉有无<br>
　丧身失命　<br>
<br>
　　百丈野狐<br>
<br>
百丈和尚。凡参次有一老人。常随众听法。众人退老人亦退。忽一日不退。师遂问。面前立者复是何人。老人云。诺某甲非人也。于过去迦叶佛时。曾住此山。因学人问。大修行底人还落因果。也无。某甲对云。不落因果。五百生堕野狐身。今请和尚。代一转语贵。脱野狐遂问。大修行底人还落因果。也无。师云。不昧因果。老人于言下大悟。作礼云。某甲已脱野狐身。住在山后。敢告和尚。乞依亡僧事例。师令无维那白槌告众。食后送亡僧。大众言议。一众皆安涅槃堂。又无人病。何故如是。食后只见师领众。至山后岩下。以杖挑出一死野狐。乃依火葬。师至晚上堂。举前因缘。黄檗便问。古人错只对一转语。堕五百生野狐身。转转不错。合作个甚么。师云。近前来与伊道。黄檗遂近前。与师一掌。师拍手笑云。将谓。胡须赤更有赤须胡<br>
<br>
无门曰。不落因果。为甚堕野狐。不昧因果。为甚脱野狐。若向者里着得一只眼。便知得。前百丈赢得。风流五百生<br>
<br>
颂曰<br>
<br>
　不落不昧　　两采一赛　　不昧不落<br>
　千错万错　<br>
<br>
　　俱胝竖指<br>
<br>
俱胝和尚。凡有诘问。唯举一指。后有童子。因外人问。和尚说何法要。童子亦竖指头。胝闻。遂以刃断其指。童子负痛号哭而去。胝复召之。童子回首。胝却竖起指。童子忽然领悟。胝将顺世。谓众曰。吾得天龙一指头禅。一生受用不尽。言讫示灭<br>
<br>
无门曰。俱胝并童子悟处。不在指头上。若向者里见得。天龙同俱胝并童子。与自己一串穿却<br>
<br>
颂曰<br>
<br>
　俱胝钝置老天龙　　利刃单提勘小童<br>
　巨灵抬手无多子　　分破华山千万重　<br>
<br>
　　胡子无须<br>
<br>
或庵曰。西天胡子。因甚无须<br>
<br>
无门曰。参须实参。悟须实悟。者个胡子。直须亲见一回始得。说亲见。早成两个<br>
<br>
颂曰<br>
<br>
　痴人面前　　不可说梦　　胡子无须<br>
　惺惺添懵　<br>
<br>
　　香严上树<br>
<br>
香严和尚云。如人上树。口[啣-止+山]树枝。手不攀枝。脚不踏树。树下有人。问西来意。不对即违他所问。若对又丧身失命。正恁么时。作么生对<br>
<br>
无门曰。纵有悬河之辨。总用不着。说得一大藏教。亦用不着。若向者里对得着。活却从前死路头。死却从前活路头。其或未然。直待当来。问弥勒<br>
<br>
颂曰<br>
<br>
　香严真杜撰　　恶毒无尽限<br>
　哑却衲僧口　　通身迸鬼眼　<br>
<br>
　　世尊拈花<br>
<br>
世尊昔在灵山会上。拈花示众。是时众皆默然。惟迦叶尊者破颜微笑。世尊云。吾有正法眼藏涅槃妙心实相无相微妙法门。不立文字教外别传。付嘱摩诃迦叶<br>
<br>
无门曰。黄面瞿昙傍若无人。压良为贱。悬羊头卖狗肉。将谓。多少奇特。只如当时大众都笑。正法眼藏作么生传。设使迦叶不笑。正法眼藏又作么生传。若道正法眼藏有传授。黄面老子诳呼闾阎。若道无传授。为甚么独许迦叶<br>
<br>
颂曰<br>
<br>
　拈起花来　　尾巴已露　　迦叶破颜<br>
　人天罔措　<br>
<br>
　　赵州洗钵<br>
<br>
赵州因僧问。某甲乍入丛林。乞师指示。州云。吃粥了也未。僧云。吃粥了也。州云。洗钵盂去。其僧有省<br>
<br>
无门曰。赵州开口见胆。露出心肝者僧听事不真。唤钟作瓮<br>
<br>
颂曰<br>
<br>
　只为分明极　　翻令所得迟<br>
　早知灯是火　　饭熟已多时　<br>
<br>
　　奚仲造车<br>
<br>
月庵和尚。问僧。奚仲造车一百辐。拈却两头。去却轴。明甚么边事<br>
<br>
无门曰。若也直下明得。眼似流星。机如掣电<br>
<br>
颂曰<br>
<br>
　机轮转处　　达者犹迷　　四维上下<br>
　南北东西　<br>
<br>
　　大通智胜<br>
<br>
兴阳让和尚。因僧问。大通智胜佛。十劫坐道场。佛法不现前。不得成佛道时如何。让曰。其问甚谛当。僧云。既是坐道场。为甚么不得成佛道。让曰。为伊不成佛<br>
<br>
无门曰。只许老胡知。不许老胡会。凡夫若知即是圣人。圣人若会即是凡夫<br>
<br>
颂曰<br>
<br>
　了身何似了心休　　了得心兮身不愁<br>
　若也身心俱了了　　神仙何必更封侯　<br>
<br>
　　清税孤贫<br>
<br>
曹山和尚。因僧问云。清税孤贫。乞师赈济。山云。税阇梨税应诺。山曰。青原白家酒。三盏吃了犹道。未沾唇<br>
<br>
无门曰。清税输机。是何心行。曹山具眼深辨来机。然虽如是且道。那里是税阇梨吃酒处<br>
<br>
颂曰<br>
<br>
　贫似范丹　　气如项羽　　活计虽无<br>
　敢与斗富　<br>
<br>
　　州勘庵主<br>
<br>
赵州到一庵主处问。有么有么主竖起拳头。州云。水浅。不是泊舡处。便行。又到一庵主处云。有么有么主亦竖起拳头。州云。能纵能夺能杀能活。便作礼<br>
<br>
无门曰。一般竖起拳头。为甚么。肯一个不肯一个。且道。誵讹在甚处。若向者里。下得一转语。便见赵州舌头无骨。扶起放倒得大自在。虽然如是。争奈赵州却被二庵主勘破。若道二庵主有优劣。未具参学眼。若道无优劣。亦未具参学眼<br>
<br>
颂曰<br>
<br>
　眼流星　　机掣电　　杀人刀　　活人剑　<br>
<br>
　　岩唤主人<br>
<br>
瑞岩彦和尚。每日自唤主人公。复自应诺。乃云。惺惺着喏。他时异日。莫受人瞒。喏喏<br>
<br>
无门曰。瑞岩老子自买自卖。弄出许多神头鬼面。何故[斬/耳]一个唤底。一个应底。一个惺惺底。一个不受人瞒底。认着依前还不是。若也效他。总是野狐见解<br>
<br>
颂曰<br>
<br>
　学道之人不识真　　只为从前认识神<br>
　无量劫来生死本　　痴人唤作本来人　<br>
<br>
　　德山托钵<br>
<br>
德山一日托钵下堂。见雪峰问者。老汉钟未鸣鼓未响。托钵向甚处去。山便回方丈。峰举似岩头。头云。大小德山未会末后句。山闻。令侍者唤岩头来。问曰。汝不肯老僧那。岩头密启其意。山乃休去。明日升座。果与寻常不同。岩头至僧堂前。拊掌大笑云。且喜得老汉会末后句。他后天下人不奈伊何<br>
<br>
无门曰。若是末后句。岩头德山俱未梦见在。捡点将来好。似一棚傀儡<br>
<br>
颂曰<br>
<br>
　识得最初句　　便会末后句<br>
　末后与最初　　不是者一句　<br>
<br>
　　南泉斩猫<br>
<br>
南泉和尚。因东西堂争猫儿。泉乃提起云。大众道得即救。道不得即斩却也。众无对。泉遂斩之。晚赵州外归。泉举似州。州乃脱履。安头上而出。泉云。子若在即救得猫儿<br>
<br>
无门曰。且道。赵州顶草鞋意作么生。若向者里下得一转语。便见南泉令不虚行。其或未然险<br>
<br>
颂曰<br>
<br>
　赵州若在　　倒行此令　　夺却刀子<br>
　南泉乞命　<br>
<br>
　　洞山三顿<br>
<br>
云门因洞山参次。门问曰。近离甚处。山云[木/且]渡。门曰夏在甚处。山云湖南报慈。门曰几时离彼。山云八月二十五。门曰放汝三顿棒。山至明日却上问讯。昨日蒙和尚放三顿棒。不知过在甚么处。门曰饭袋子。江西湖南便恁么去山。于此大悟<br>
<br>
无门曰。云门当时便与本分草料。使洞山别有生机一路。家门不致寂寥。一夜在是非海里。着到直待天明。再来又与他注破。洞山直下悟去。未是性燥。且问诸人。洞山三顿棒合吃不合吃。若道合吃。草木丛林皆合吃棒。若道不合吃。云门又成诳语。向者里明得。方与洞山出一口气<br>
<br>
颂曰<br>
<br>
　狮子教儿迷子诀　　拟前跳踯早翻身<br>
　无端再叙当头着　　前箭犹轻后箭深　<br>
<br>
　　钟声七条<br>
<br>
云门曰。世界恁么广阔。因甚向钟声里披七条<br>
<br>
无门曰。大凡参禅学道。切忌随声逐色。纵使闻声悟道见色明心。也是寻常。殊不知。衲僧家骑声盖色。头头上明。着着上妙。然虽如是且道。声来耳畔。耳往声边。直饶响寂双忘。到此如何话会。若将耳听应难会。眼处闻声方始亲<br>
<br>
颂曰<br>
<br>
　会则事同一家　　不会万别千差<br>
　不会事同一家　　会则万别千差　<br>
<br>
　　国师三唤<br>
<br>
国师三唤侍者。侍者三应。国师云。将谓吾辜负汝。元来却是汝辜负吾<br>
<br>
无门曰。国师三唤舌头堕地。侍者三应。和光吐出。国师年老心孤。按牛头吃草。侍者未肯承当。美食不中饱人餐。且道那里是他辜负处。国清才子贵。家富小儿娇<br>
<br>
颂曰<br>
<br>
　铁枷无孔要人担　　累及儿孙不等闲<br>
　欲得撑门并拄户　　更须赤脚上刀山　<br>
<br>
　　洞山三斤<br>
<br>
洞山和尚。因僧问。如何是佛。山云。麻三斤<br>
<br>
无门曰。洞山老人参得些蚌蛤禅。才开两片。露出肝肠。然虽如是且道。向甚处见洞山<br>
<br>
颂曰<br>
<br>
　突出麻三斤　　言亲意更亲<br>
　来说是非者　　便是是非人　<br>
<br>
　　平常是道<br>
<br>
南泉因赵州问。如何是道。泉云。平常心是道。州云。还可趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不拟之道。犹如太虚廓然洞豁。岂可强是非也。州于言下顿悟<br>
<br>
无门曰。南泉被赵州发问。直得瓦解冰消分疏不下。赵州纵饶悟去。更参三十年始得<br>
<br>
颂曰<br>
<br>
　春有百花秋有月　　夏有凉风冬有雪<br>
　若无闲事挂心头　　便是人间好时节　<br>
<br>
　　大力量人<br>
<br>
松源和尚云。大力量人因甚抬脚不起。又云。开口不在舌头上<br>
<br>
无门曰。松源可谓。倾肠倒腹。只是欠人承当。纵饶直下承当。正好来无门处吃痛棒。何故。[斬/耳]要识真金。火里看<br>
<br>
颂曰<br>
<br>
　抬脚踏翻香水海　　低头俯视四禅天<br>
　一个浑身无处着　　请续一向　<br>
<br>
　　云门屎橛<br>
<br>
云门因僧问。如何是佛。门云干屎橛<br>
<br>
无门曰。云门可谓。家贫难辨素食。事忙不及草书。动便将屎橛来。撑门拄户。佛法兴衰可见<br>
<br>
颂曰<br>
<br>
　闪电光　　击石火　　眨得眼　　已蹉过　<br>
<br>
　　迦叶刹竿<br>
<br>
迦叶因阿难问云。世尊传金襕袈裟外。别传何物。叶唤云。阿难。难应诺。叶云。倒却门前刹竿着<br>
<br>
无门曰。若向者里下得一转语。亲切便见灵山一会俨然未散。其或未然。毗婆尸佛早留心。直至而今不得妙<br>
<br>
颂曰<br>
<br>
　问处何如答处亲　　几人于此眼生筋<br>
　兄呼弟应扬家丑　　不属阴阳别是春　<br>
<br>
　　不思善恶<br>
<br>
六祖因明上座。趁至大庾岭。祖见明至。即掷衣钵于石上云。此衣表信。可力争耶。任君将去。明遂举之如山不动。踟蹰悚栗。明曰。我来求法。非为衣也。愿行者开示。祖云。不思善不思恶。正与么时那个是明上座。本来面目。明当下大悟。遍体汗流。泣泪作礼问曰。上来密语密意外。还更有意旨否。祖曰。我今为汝说者。即非密也。汝若返照自己面目。密却在汝边。明云。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。祖云。汝若如是。则吾与汝同师黄梅。善自护持<br>
<br>
无门曰。六祖可谓。是事出急家。老婆心切。譬如新荔支剥了壳。去了核送在尔口里。只要尔咽一咽<br>
<br>
颂曰<br>
<br>
　描不成兮画不就　　赞不及兮休生受<br>
　本来面目没处藏　　世界坏时渠不朽　<br>
<br>
　　离却语言<br>
<br>
风穴和尚。因僧问。语默涉离微。如何通不犯。穴云。长忆江南三月里。鹧鸪啼处百花香<br>
<br>
无门曰。风穴机如掣电。得路便行。争奈坐前人舌头不断。若向者里见得亲切。自有出身之路。且离却语言三昧。道将一句来<br>
<br>
颂曰<br>
<br>
　不露风骨句　　未语先分付<br>
　进步口喃喃　　知君大罔措　<br>
<br>
　　三座说法<br>
<br>
仰山和尚。梦见往弥勒所安第三座。有一尊者。白槌云。今日当第三座说法。山乃起白槌云。摩诃衍法离四句绝百非。谛听谛听<br>
<br>
无门曰。且道是说法不说法。开口即失。闭口又丧。不开不闭十万八千<br>
<br>
颂曰<br>
<br>
　白日青天　　梦中说梦　　掜怪掜怪<br>
　诳呼一众　<br>
<br>
　　二僧卷帘<br>
<br>
清凉大法眼。因僧斋前上参。眼以手指帘。时有二僧。同去卷帘。眼曰。一得一失<br>
<br>
无门曰。且道是谁得谁失。若向者里着得一只眼。便知清凉国师败阙处。然虽如是。切忌向得失里商量<br>
<br>
颂曰<br>
<br>
　卷起明明彻太空　　太空犹未合吾宗<br>
　争似从空都放下　　绵绵密密不通风　<br>
<br>
　　不是心佛<br>
<br>
南泉和尚。因僧问云。还有不与人说底法么。泉云有僧云。如何是不与人说底法。泉云。不是心不是佛不是物<br>
<br>
无门曰。南泉被者一问。直得揣尽家私。郎当不少<br>
<br>
颂曰<br>
<br>
　叮咛损君德　　无言真有功<br>
　任从沧海变　　终不为君通　<br>
<br>
　　久响龙潭<br>
<br>
龙潭因德山请益抵夜。潭云。夜深子何不下去。山遂珍重揭帘而出。见外面黑却回云。外面黑。潭乃点纸烛度与。山拟接。潭便吹灭。山于此忽然有省。便作礼。潭云。子见个甚么道理。山云。某甲从今日去。不疑天下老和尚舌头。也至明日龙潭升堂云。可中有个汉。牙如剑树。口似血盆。一棒打不回头。他时异日向孤峰顶上立吾道在。山遂取疏抄。于法堂前将一炬火。提起云穷诸玄辨。若一毫致于太虚。竭世枢机。似一滴投于巨壑。将疏抄便烧。于是礼辞<br>
<br>
无门曰。德山未出关时。心愤愤口悱悱。得得来南方。要灭却教外别传之旨。及到澧州路上。问婆子买点心。婆云。大德车子内是甚么文字。山云。金刚经抄疏。婆云。只如经中道。过去心不可得。见在心不可得。未来心不可得。大德要点那个心。德山被者一问。直得口似匾檐。然虽如是。未肯向婆子句下死却。遂问婆子。近处有甚么宗师。婆云。五里外有龙潭和尚。及到龙潭纳尽败阙。可谓是前言不应后语。龙潭大似怜儿不觉丑。见他有些子火种。郎忙将恶水。蓦头一浇浇杀。冷地看来一场好笑<br>
<br>
颂曰<br>
<br>
　闻名不如见面　　见面不如闻名<br>
　虽然救得鼻孔　　争奈瞎却眼睛　<br>
<br>
　　非风非幡<br>
<br>
六祖因风扬刹幡。有二僧对论。一云幡动。一云风动。往复曾未契理。祖云。不是风动不是幡动。仁者心动。二僧悚然<br>
<br>
无门曰。不是风动。不是幡动。不是心动。甚处见祖师。若向者里见得亲切。方知二僧买铁得金。祖师忍俊不禁一场漏逗<br>
<br>
颂曰<br>
<br>
　风幡心动　　一状领过　　只知开口<br>
　不觉话堕　<br>
<br>
　　即心即佛<br>
<br>
马祖因大梅问。如何是佛。祖云。即心是佛<br>
<br>
无门曰。若能直下领略得去。着佛衣吃佛饭。说佛话行佛行。即是佛也。然虽如是。大梅引多少人。错认定盘星。争知道说个佛字三日漱口。若是个汉。见说即心是佛。掩耳便走<br>
<br>
颂曰<br>
<br>
　青天白日　　切忌寻觅　　更问如何<br>
　抱赃叫屈　<br>
<br>
　　赵州勘婆<br>
<br>
赵州因僧问婆子。台山路向甚处去。婆云。蓦直去。僧才行三五步。婆云。好个师僧又恁么去。后有僧举似州。州云。待我去与尔勘过这婆子。明日便去亦如是问。婆亦如是答。州归谓众曰。台山婆子我与尔勘破了也<br>
<br>
无门曰。婆子只解坐筹帷幄。要且着贼。不知赵州老人善用偷营劫塞之机。又且无大人相。捡点将来二俱有过。且道那里是赵州勘破婆子处<br>
<br>
颂曰<br>
<br>
　问既一般　　答亦相似　　饭里有砂<br>
　泥中有刺　<br>
<br>
　　外道问佛<br>
<br>
世尊因外道问。不问有言。不问无言。世尊据座。外道赞叹云。世尊大慈大悲。开我迷云。令我得入。乃具礼而去。阿难寻问佛。外道有何所证赞叹而去。世尊云。如世良马见鞭影而行<br>
<br>
无门曰。阿难乃佛弟子。宛不如外道见解。且道外道与佛弟子相去多少<br>
<br>
颂曰<br>
<br>
　剑刃上行　　冰棱上走　　不涉阶梯<br>
　悬崖撒手　<br>
<br>
　　非心非佛<br>
<br>
马祖因僧问。如何是佛。祖曰。非心非佛<br>
<br>
无门曰。若向者里见得。参学事毕<br>
<br>
颂曰<br>
<br>
　路逢剑客须呈　　不遇诗人莫献<br>
　逢人且说三分　　未可全施一片　<br>
<br>
　　智不是道<br>
<br>
南泉云。心不是佛。智不是道<br>
<br>
无门曰。南泉可谓。老不识羞。才开臭口。家丑外扬。然虽如是。知恩者少<br>
<br>
颂曰<br>
<br>
　天晴日头出　　雨下地上湿<br>
　尽情都说了　　只恐信不及　<br>
<br>
　　倩女离魂<br>
<br>
五祖问僧云。倩女离魂。那个是真底<br>
<br>
无门曰。若向者里悟得真底。便知出壳入壳。如宿旅舍。其或未然。切莫乱走。蓦然地水火风一散。如落汤螃蟹七手八脚。那时莫言。不道<br>
<br>
颂曰<br>
<br>
　云月是同　　溪山各异　　万福万福<br>
　是一是二　<br>
<br>
　　路逢达道<br>
<br>
五祖曰。路逢达道人。不将语默对。且道将甚么对<br>
<br>
无门曰。若向者里。对得亲切。不妨庆快。其或未然。也须一切处着眼<br>
<br>
颂曰<br>
<br>
　路逢达道人　　不将语默对<br>
　拦腮劈面拳　　直下会便会　<br>
<br>
　　庭前柏树<br>
<br>
赵州因僧问。如何是祖师西来意。州云。庭前柏树子<br>
<br>
无门曰。若向赵州答处。见得亲切。前无释迦。后无弥勒<br>
<br>
颂曰<br>
<br>
　言无展事　　语不投机　　承言者丧<br>
　滞句者迷　<br>
<br>
　　牛过窗棂<br>
<br>
五祖曰。譬如水牯牛过窗棂。头角四蹄都过了。因甚么。尾巴过不得<br>
<br>
无门曰。若向者里。颠倒着得一只眼。下得一转语。可以上报四恩下资三有。其或未然。更须照顾尾巴始得<br>
<br>
颂曰<br>
<br>
　过去堕坑堑　　回来却被坏<br>
　者些尾巴子　　直是甚奇怪　<br>
<br>
　　云门话堕<br>
<br>
云门因僧问。光明寂照遍河沙。一句未绝。门遽曰。岂不是张拙秀才语。僧云是。门云话堕也。后来死心。拈云。且道那里是者僧话堕处<br>
<br>
无门曰。若向者里。见得云门用处。孤危者僧。因甚话堕。堪与人天为师。若也未明。自救不了<br>
<br>
颂曰<br>
<br>
　急流垂钓　　贪饵者着　　口缝才开<br>
　性命丧却　<br>
<br>
　　趯倒净瓶<br>
<br>
沩山和尚。始在百丈会中。充典座。百丈将选大沩主人。乃请同首座。对众下语。出格者可往。百丈遂拈净瓶。置地上。设问云。不得唤作净瓶。汝唤作甚么。首座乃云。不可唤作木[木*突]。也百丈却问于山。山乃趯倒净瓶而去。百丈笑云。第一座轮却山子。也因命之为开山<br>
<br>
无门曰。沩山一期之勇。争奈跳百丈圈圚不出。检点将来。便重不便轻。何故[斬/耳]脱得盘头。担起铁枷<br>
<br>
颂曰<br>
<br>
　扬下箍篱并木杓　　当阳一突绝周遮<br>
　百丈重关拦不住　　脚尖趯出佛如麻　<br>
<br>
　　达磨安心<br>
<br>
达磨面壁。二祖立雪断臂云。弟子心未安。乞师安心。磨云。将心来。与汝安。祖云。觅心了不可得。磨云。为汝安心竟<br>
<br>
无门曰。缺齿老胡。十万里航海特特而来。可谓是无风起浪。末后接得一个门人。又却六根不具。咦谢三郎。不识四字<br>
<br>
颂曰<br>
<br>
　西来直指　　事因嘱起　　挠聒丛林<br>
　元来是尔　<br>
<br>
　　女子出定<br>
<br>
世尊昔因文殊至诸佛集处。值诸佛各还本处。惟有一女人。近彼佛坐入于三昧。文殊乃白佛。云何女人得近佛坐。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊云。假使百千文殊亦出此女人定不得。下方过一十二亿河沙国土。有罔明菩萨。能出此女人定。须臾罔明大士从地涌出。礼拜世尊。世尊敕罔明。却至女人前。鸣指一下。女人于是从定而出<br>
<br>
无门曰。释迦老子做者一场杂剧。不通小小。且道文殊是七佛之师。因甚出女人定不得。罔明初地菩萨。为甚却出得。若向者里。见得亲切。业识忙忙那伽大定<br>
<br>
颂曰<br>
<br>
　出得出不得　　渠侬得自由<br>
　神头并鬼面　　败阙当风流　<br>
<br>
　　首山竹篦<br>
<br>
首山和尚。拈竹篦示众云。汝等诸人若唤作竹篦则触。不唤作竹篦则背。汝诸人且道。唤作甚么<br>
<br>
无门曰。唤作竹篦则触。不唤作竹篦则背。不得有语。不得无语。速道速道<br>
<br>
颂曰<br>
<br>
　拈起竹篦　　行杀活令　　背触交驰<br>
　佛祖乞命　<br>
<br>
　　芭蕉拄杖<br>
<br>
芭蕉和尚示众云。尔有拄杖子。我与尔拄杖子。尔无拄杖子。我夺尔拄杖子<br>
<br>
无门曰。扶过断桥水。伴归无月村。若唤作拄杖。入地狱如箭<br>
<br>
颂曰<br>
<br>
　诸方深与浅　　都在掌握中<br>
　撑天并拄地　　随处振宗风　<br>
<br>
　　他是阿谁<br>
<br>
东山演师祖曰。释迦弥勒犹是他奴。且道他是阿谁<br>
<br>
无门曰。若也见得他分晓。譬如十字街头撞见亲爷相似。更不须问别人。道是与不是<br>
<br>
颂曰<br>
<br>
　他弓莫挽　　他马莫骑　　他非莫辨<br>
　他事莫知　<br>
<br>
　　竿头进步<br>
<br>
石霜和尚云。百尺竿头如何进步。又古德云。百尺竿头坐底人。虽然得入。未为真。百尺竿头须进步十方世界现全身<br>
<br>
无门曰。进得步翻得身。更嫌何处不称尊。然虽如是。且道百尺竿头如何进步。嗄<br>
<br>
颂曰<br>
<br>
　瞎却顶门眼　　错认定盘星<br>
　[拚-ㄙ+ㄊ]身能舍命　　一盲引众盲　<br>
<br>
　　兜率三关<br>
<br>
兜率悦和尚。设三关问学者　拨草参玄只图见性。即今上人性在甚处　识得自性。方脱生死。眼光落时。作么生脱　脱得生死。便知去处。四大分离。向甚处去<br>
<br>
无门曰。若能下得此三转语。便可以随处作主。遇缘即宗。其或未然。粗餐易饱。细嚼难饥<br>
<br>
颂曰<br>
<br>
　一念普观无量劫　　无量劫事即如今<br>
　如今觑破个一念　　觑破如今觑底人　<br>
<br>
　　干峰一路<br>
<br>
干峰和尚因僧问。十方薄伽梵。一路涅槃门。未审路头在甚么处。峰拈起拄杖。划一划云。在者里。后僧请益云门。门拈起扇子云。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾<br>
<br>
无门曰。一人向深深海底。行簸土扬尘。一人于高高山顶。立白浪滔天。把定放行各出一只手。扶竖宗乘。大似两个驰子相撞着。世上应无直底人。正眼观来。二大老总未识路头在<br>
<br>
颂曰<br>
<br>
　未举步时先已到　　未动舌时先说了<br>
　直饶着着在机先　　更须知有向上窍　<br>
<br>
从上佛祖垂示机缘。据款结案。初无剩语。揭翻脑盖。露出眼睛。肯要诸人直下承当不从他觅。若是通方上士。才闻举着。便知落处。了无门户可入。亦无阶级可升。掉臂度关。不问关吏。岂不见玄沙道。无门解脱之门。无意道人之意。又白云道明明知道。只是者个为甚么。透不过。恁么说话。也是赤土搽牛奶。若透得无门关。早是钝置无门。若透不得无门关。亦乃辜负自己。所谓涅槃心易晓。差别智难明。明得差别智。家国自安宁。时绍定改元解制前五日。杨岐八世孙无门比丘慧开谨识<br>
<br>
无门关卷终<br>
<br>
　　禅箴<br>
<br>
循规守矩。无绳自缚。纵横无碍。外道魔军。存心澄寂。默照邪禅。恣意忘缘。堕落深坑。惺惺不昧。带锁担枷。思善思恶。地狱天堂。佛见法见二铁围山。念起即觉。弄精魂汉。兀然习定。鬼家活计。进则迷理。退则乖宗。不进不退。有气死人。且道如何履践。努力今生须了却。莫教永劫受余殃<br>
<br>
　　黄龙三关<br>
<br>
我手何似佛手。摸得枕头背后。不觉大笑呵呵。元来通身是手<br>
<br>
我脚何似驴脚。未举步时踏着。一任四海横行。倒跨杨岐三脚<br>
<br>
人人有个生缘。各各透彻机先。那吒折骨还父。五祖岂藉爷缘<br>
<br>
佛手驴脚生缘。非佛非道非禅。莫怪无门关险。结尽衲子深冤<br>
<br>
　瑞岩近日有无门　　掇向绳床判古今<br>
　凡圣路头俱截断　　几多蟠蛰起雷音　<br>
<br>
请<br>
<br>
无门首座。立僧山偈奉谢。绍定庚寅季春无量(宗寿)书<br>
<br>
达磨西来。不执文字。直指人心。见性成佛。说个直指。已是迂曲。更言成佛。郎当不少。既是无门。因甚有关。老婆心切恶声流布。无庵欲赘。一语又成四十九则。其间些子誵讹。剔起眉毛荐取。淳祐乙巳夏重刊<br>
<br>
检校少保宁武军节度使京湖安抚制置大使兼屯田大使兼[卄/夒]路策应大使兼知江陵府汉东郡开国公食邑二千一百户食实封陆佰户<br>
<br>
孟珙　跋<br>
<br>
无门老禅。作四十八则语。判断古德公案。大似卖油饼。人令买家开口接了更吞吐不得。然虽如是。安晚欲就渠热炉熬上。再打一枚足成大衍之数。却仍前送似。未知<br>
<br>
老师从何处下牙。如一口吃得。放光动地。若犹未。也连见在四十八个。都成热沙去。速道速道<br>
<br>
　　第四十九则语<br>
<br>
经云。止止不须说我法妙难思。安晚曰。法从何来。妙从何有。说时又作么生。岂但丰干饶舌。元是释迦多口。这老子造作妖怪。令千百代儿孙被葛藤缠倒。未得头出。似这般奇特话靶。匙挑不上。甑蒸不熟。有多少错认底。傍人问云。毕竟作如何结断。安晚合十指爪曰。止止不须说我法妙难思。却急去难思两字上。打个小圆相子。指示众人。大藏五千卷。维摩不二门。总在里许<br>
<br>
颂曰<br>
<br>
　语火是灯　　掉头弗譍　　惟贼识贼<br>
　一问即承　<br>
<br>
淳祐丙午季夏初吉安晚居士书于西湖渔庄<br>
<br>
旧板磨灭故。重命工锓梓毕。这板置于武藏州兜率山广园禅寺也<br>
<br>
应永乙酉十月十三日　干缘比丘　常收</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 