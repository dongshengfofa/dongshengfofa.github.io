<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>观心论(并序)(亦名煎乳论)<br>
<br>
　　　　天台修禅寺沙门智者述<br>
<br>
问曰。佛经无量。论亦甚多。弘法之人诜诜盖世。听受之众无处不有。是则法雨普津四众。露润利益无边。何所见闻。更何利益而造斯论。答曰。如所问言。佛经无量论亦甚多。是事共知。但弘法之人为利物故多施加水之乳。致令听受之者失真道味。四众转就浇离。致使信心之者渐歇薄谈。将恐深广大法不久停留。众生眼灭失正法利。是以闲生悲伤烦究难忍。不惟凡浅寡闻少见。欲助鹦鹉。奋其翅力。辄承三宝力。欲作斯论也。问者欲知作论者。大意有二。一者自责为诸学徒。二者外诸四众脱能信受亦可传之。略以偈答曰<br>
<br>
　大师将涅槃　　慈父有遗属<br>
　四念处修道　　常依木叉住<br>
　我等非佛子　　不念此遗属<br>
　乘缓内无道　　戒缓惧三途<br>
　由不问观心　　令他信渐薄<br>
　乌鸦不施道　　岂报白鸦恩<br>
　非但田不良　　无平等种子<br>
　法雨若不降　　法种必燋枯<br>
　各无来世粮　　失三利致苦<br>
　大法将欲颓　　哀哉见此事<br>
　为是因缘故　　须造观心论<br>
　平等真法界　　无行无能到<br>
　若能问观心　　能行亦能到<br>
　即是四念处　　能依木刃戒<br>
　乘急内有道　　戒急生人天<br>
　此是真佛子　　不乖慈父属<br>
　天龙皆庆喜　　一切岂不欣<br>
　能报白鸦恩　　普施乌鸦食<br>
　既有好良田　　有平等种子<br>
　法雨应时降　　法种皆生长<br>
　各有未来资　　俱获三利益<br>
　为是因缘故　　须造观心论<br>
　诸来求法者　　欲闻无上道<br>
　不知问观心　　闻慧终不发<br>
　诸来求法者　　欲思无上道<br>
　不知问观心　　恩慧终不生<br>
　诸来求法者　　欲修无上道<br>
　不知问观心　　修慧终不成<br>
　诸来求法者　　欲修四三昧<br>
　不知问观心　　困苦无所获<br>
　诸来求法者　　多听得言语<br>
　不知问观心　　未得真实乐<br>
　诸来求法者　　修三昧得定<br>
　不知问观心　　盲禅无所见<br>
　诸来求法者　　欲忏悔众罪<br>
　不知问观心　　罪终难得脱<br>
　诸来求法者　　意欲离烦恼<br>
　不知问观心　　烦恼终不灭<br>
　诸来求法者　　本为利益他<br>
　不知问观心　　退转令他谤<br>
　诸来求法者　　欲兴显佛法<br>
　不知问观心　　退还大行损<br>
　如此众得失　　非偈可具陈<br>
　有此诸得失　　无人觉悟者<br>
　为是因缘故　　须造观心论<br>
　末代修观心　　得邪定发见<br>
　辩才无穷尽　　自谓人间宝<br>
　无知者鼻嗅　　野孤气冲眼<br>
　举尾共脚行　　次第堕坑殒<br>
　为是因缘故　　须造观心论<br>
　守鼻隔安般　　及修不净观<br>
　安般得四禅　　不免泥梨业<br>
　不净谓无学　　覆钵受女饭<br>
　设得随禅生　　堕长寿天难<br>
　为是因缘故　　须造观心论<br>
　依事法用心　　无慧发鬼定<br>
　显异动物心　　事发坏佛法<br>
　命终生鬼道　　九十五眷属<br>
　像法决疑明　　三师破佛法<br>
　为是因缘故　　须造观心论<br>
　内心不为道　　邪谄念名利<br>
　诈现禅坐相　　得名利眷属<br>
　事发坏他心　　毁损佛正法<br>
　此是扇提罗　　死堕无间狱<br>
　为是因缘故　　须造观心论<br>
　说法得解脱　　听法众亦然<br>
　不知问观心　　如贫数他宝<br>
　说者问观心　　无说则无示<br>
　听者问观心　　无问亦无得<br>
　为是因缘故　　须造观心论<br>
　戒为制心马　　虽持五部律<br>
　不知问观心　　心马终不调<br>
　律住持佛法　　解外不解内<br>
　净名呵上首　　乃名真奉律<br>
　为是因缘故　　须造观心论<br>
　诵经得解脱　　非为世财利<br>
　若能问观心　　破一微尘中<br>
　出大千经卷　　受持读诵此<br>
　闻持无遗忘　　心开得解脱<br>
　为是因缘故　　须造观心论<br>
　观他修供养　　兴显安行人<br>
　密心为自利　　猗托以资身<br>
　坏他喜舍善　　驼驴以偿人<br>
　若能问观心　　即如驼骠也<br>
　为是因缘故　　须造观心论<br>
　诸道各有法　　了不自寻研<br>
　忽窥[門@俞]释教　　动经十数年<br>
　非但彼法拙　　亦有谋坏心<br>
　此是迦毗梨　　仙圣岂听然<br>
　为是因缘故　　须造观心论<br>
　富贵而无道　　多增长憍逸<br>
　若能问观心　　得真法富贵<br>
　虽高而不危　　虽满而不溢<br>
　不着世富贵　　心常在道法<br>
　为是因缘故　　须造观心论<br>
　贫贱多奸谄　　窥[門@俞]造众恶<br>
　现被王法治　　死堕三恶道<br>
　若能问观心　　即安贪养道<br>
　有道即真贵　　无为即富乐<br>
　为是因缘故　　须造观心论<br>
　四众皆佛子　　无非是法亲<br>
　因执善法诤　　遂结未来怨<br>
　若能问观心　　和合如水乳<br>
　皆师子之子　　悉是旃檀林<br>
　为是因缘故　　须造观心论<br>
　年衰身带病　　眼闇耳渐聋<br>
　心昏多忘漏　　年不如一年<br>
　死王金翅鸟　　不久吞命根<br>
　一旦业绳断　　气绝岂能言<br>
　为是因缘故　　须造观心论<br>
　稽首十方佛　　深悲观心者<br>
　劝善谛观察　　发正觉妙乐<br>
　稽首十方法　　深悲观心者<br>
　劝善谛观察　　得真法免苦<br>
　稽首十方僧　　若能善观察<br>
　入大和合海　　欢喜心无量<br>
　稽首龙树师　　愿加观心者<br>
　令速得开晓　　亦加舍三心<br>
　今承三宝力　　起三十六问<br>
　其门诸细门　　对事难可数<br>
　若观一念心　　能答此问者<br>
　当知心眼开　　得入清凉池<br>
　不能答此问　　奈何盲冥也<br>
　少义尚不见　　那得行大道<br>
　哀哉末法中　　无复得道者<br>
　设令有三数　　宁别此问也<br>
　故生悲愍心　　归命礼三宝<br>
　作此问心论　　令观者开朗<br>
　愿诸见闻者　　莫生疑谤心<br>
　信受勤修习　　必获大利法　<br>
<br>
问曰。何故作此问观心论。答曰。末世数宝贪人本不预此言若禅坐观行之者。但安心鼻隔不净安般。此亦面墙。何可论道。诸有观心入道得定生倒解。辩说无穷。自谓人间之宝。岂知邪慢炽然也。今作此问。若句句不知。何得未得谓得未证谓证。法华劝持品。佛说此人难可化度。又常不轻品。威音王如来去世之后。如此人类甚多非一。复次伤念。一家门徒随逐积年看心稍久远。遂不知如此研穷问心。是以不染内法。着外文字。偷记注奔走。负经论而浪行。何不施语言置文破一微尘读大千经卷。念此迷徒随逐累载。空无所获。脱一旦冥目谁复示之。以是因缘悲切转至。故作斯论也。摩诃般若波罗蜜经明四十二字门。初云。若闻阿字门。即解一切义。所谓一切法初不生也。龙树并造中论释摩诃衍论。正意以不生等八不开论端。用一偈释初不生。云诸法不自生。亦不从他生。不共不无因。是故说无生。今但约观初自生一句。起三十六问。若于观心能答此问无滞碍者。当知此行人六种即中入观行。五品弟子中即是入初随喜心位。故经云。乃至闻一偈。通达无量义。次第如法说。月四月至岁也。论曰<br>
<br>
　问观自生心　　云何四不说<br>
　离戏论执诤　　心净如虚空<br>
　问观自生心　　云何是魔行<br>
　业烦恼所系　　三界火宅烧<br>
　问观自生心　　云何是外道<br>
　诸见烦恼业　　流转于六道<br>
　问观自生心　　云何是三乘<br>
　拙度断见思　　出三界火宅<br>
　问观自生心　　云何是巧度<br>
　三乘不断结　　得入二涅槃<br>
　问观自生心　　云何是别教<br>
　求大乘常果　　菩萨断别惑<br>
　问观自生心　　云何圆教乘<br>
　不破坏法界　　住三德涅槃<br>
　问观自生心　　云何为涅槃<br>
　修四种三昧　　得真无生忍<br>
　问观自生心　　云何巧成就<br>
　二十五方便　　调心入正道<br>
　问观自生心　　云何知因缘<br>
　起十种境界　　成一心三智<br>
　问观自生心　　云何知十境<br>
　各成十法乘　　游四方快乐<br>
　问观自生心　　云何不住法<br>
　入初发心住　　及四十二位<br>
　问观自生心　　云何成六度<br>
　能得诸三昧　　及诸陀罗尼<br>
　问观自生心　　云何得六通<br>
　用四种行化　　四辩四挂碍<br>
　问观自生心　　云何得相好<br>
　成真应二佛　　对缘如镜像<br>
　问观自生心　　云何具十力<br>
　及四无所畏　　内外照团圆<br>
　问观自生心　　云何观于心<br>
　能得十八种　　不共世间法<br>
　问观自生心　　云何得大慈<br>
　大悲三念处　　愍众无异相<br>
　问观自生心　　云何巧方便<br>
　成就诸众生　　严净一切刹<br>
　问观自生心　　云何于一心<br>
　庄严菩提树　　建清净道场<br>
　问观自生心　　云何坐道场<br>
　现四种成佛　　赴机无差降<br>
　问观自生心　　云何转四教<br>
　清净妙法轮　　一切得甘露<br>
　问观自生心　　云何现四佛<br>
　四种涅槃相　　究竟知无余<br>
　问观自生心　　云何知依正<br>
　四土天器同　　而饭色有异<br>
　问观自生心　　云何于此心<br>
　见一切根缘　　通达无挂碍<br>
　问观自生心　　云何知悉檀<br>
　无形无所缘　　现形广说法<br>
　问观自生心　　云何知渐顿<br>
　秘密不定教　　一音说此四<br>
　问观自生心　　云何知四教<br>
　各开出四门　　及一切法门<br>
　问观自生心　　云何于四教<br>
　四门十六门　　作论通众经<br>
　问观自生心　　云何住智定<br>
　普入十法界　　广利诸众生<br>
　问观自生心　　云何知四土<br>
　用教有增减　　普利一切众<br>
　问观自生心　　云何知此心<br>
　具一切佛法　　无一法出心<br>
　问观自生心　　云何知此心<br>
　即平等法界　　佛不度众生<br>
　问观自生心　　云何知此心<br>
　法界如虚空　　毕竟无所念<br>
　问观自生心　　云何无文字<br>
　一切言语断　　寂然无言说　<br>
<br>
今约观一念自生心。略起三十六问。问外观心人及久相逐眷属行四种三昧者。彼观心者若能一一通达。当生心佛想亲近受行如四依也。门徒眷属若于此无滞。是真因行。真是法王子孙。绍三宝种使不断绝。若不能于观一念自生心一一念答此问者。即是天魔外道眷属。为彼所驱驰。方处三界牢狱未有出离之故也。若心不燧欲求勉出者。必堕三乘三恶道坑。自断法身慧命。诛灭菩提眷属。是真破佛法国。已亡大乘家。哀哉哀哉。知大等奈良何也。若观自生心得失如此。观他生共生无因生亦然也。顺相门中爱声色。逆相门中数非数。不肯相遂入泥梨。三界中间难可度。度与不度妙难思。迷情顺相者多疑。不服醍醐无价药。狂心遂涅槃若为。复显相门中说四三。三轮四教从情释。不肯相遂入阿鼻。致使五分寻踪迹。非踪非疏非五分。三谛三观在其中。凡情不能巧决了。盲心执见尽言空。隐相门中形色绝。三四调和十二门。不肯随情起贪爱。若为方便破魔怨。贪爱魔怨是佛母。亦是三身本际深。各各随情立名字。有凡名为五隐相。终日忍饥非节食。终日忍寒非苦行终日少欲不乖贪。终日行慈夺他命。终日畏罪转行非。终日求医弥益病。终日布施更增悭。终日断嗔三毒盛。难思议难思议。<br>
<br>
　团团明月无增减　　凡情颠倒见盈亏<br>
　纵复回光照西域　　于其更理未曾移<br>
　巧用巧妙巧度物　　不作怨家不作佛<br>
　法身巧用妙难思　　借问定从何处出</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 