<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛果圜悟禅师碧岩录卷第四</p>
<p>垂示云。动则影现。觉则冰生。其或不动不觉。不免入野狐窟里。透得彻信得及。无丝毫障翳。如龙得水似虎靠山。放行也瓦砾生光。把定也真金失色。古人公案。未免周遮。且道评论什么边事。试举看</p>
<p>【三一】举。麻谷持锡到章敬。绕禅床三匝。振锡一下。卓然而立(曹溪样子一模脱出。直得惊天动地)敬云。是是(泥里洗土块。赚杀一船人。是什么语话。系驴橛子)雪窦着语云。错(放过则不可。犹较一着在)麻谷又到南泉绕禅床三匝。振锡一下。卓然而立(依前泥里洗土块。再运前来。鰕跳不出斗)泉云。不是不是(何不承当。杀人不眨眼。是什么语话)雪窦着语云。错(放过不可)麻谷富时云。章敬道是。和尚为什么道不是(主人公在什么处。这汉元来取人舌头。漏逗了也)泉云。章敬即是是。汝不是(也好。杀人须见血。为人须为彻。瞒却多少人来)此是风力所转。终成败坏(果然被他笼罩。争奈自己何)</p>
<p>古人行脚。遍历丛林。直以此事为念。要辨他曲录木床上老和尚。具眼不具眼。古人一言相契即住。一言不契即去。看他麻谷到章敬。绕禅床三匝。振锡一下。卓然而立。章敬云。是是杀人刀活人剑。须是本分作家。雪窦云。错。落在两边。尔若去两边会。不见雪窦意。他卓然而立。且道。为什么事。雪窦为什么却道错。什么处是他错处。章敬道是。什么处是是处。雪窦如坐读判语。麻谷檐个是字。便去见南泉。依然绕禅床三匝。振锡一下。卓然而立。泉云。不是不是。杀人刀活人剑。须是本分宗师。雪窦云。错。章敬道是是。南泉云。不是不是。为复是同是别。前头道是。为什么也错。后头道不是。为什么也错。若向章敬句下荐得。自救也不了。若向南泉句下荐得。可与祖佛为师。虽然恁么。衲僧家须是自肯始得。莫一向取人口辩。他问既一般。为什么一个道是。一个道不是。若是通方作者。得大解脱底人。必须别有生涯。若是机境不忘底。决定滞在这两头。若要明辨古今。坐断天下人舌头。须是明取这两错始得。及至后头雪窦颂。也只颂这两错。雪窦要提活鱍鱍处。所以如此。若是皮下有血底汉。自然不向言句中作解会。不向系驴橛上作道理。有者道。雪窦代麻谷下这两错。有什么交涉。殊不知。古人着语。锁断要关。这边也是。那边也是。毕竟不在这两头。庆藏主道。持锡绕禅床是与不是俱错。其实亦不在此。尔不见。永嘉到曹溪见六祖。绕禅床三匝。振锡一下。卓然而立。祖云。夫沙门者。具三千威仪。八万细行。大德从何方而来。生大我慢。为什么六祖却道他生大我慢。此个也不说是。也不说不是。是与不是都是系驴橛。唯有雪窦下两错。犹较些子。麻谷云。章敬道是。和尚为什么道不是。这老汉不惜眉毛。漏逗不少。南泉道章敬则是是汝不是。南泉可谓见兔放鹰。庆藏主云。南泉忒杀郎当。不是便休。更与他出过道。此是风力所转。终成败坏。圆觉经云。我今此身。四大和合。所谓发毛爪齿。皮肉筋骨。髓脑垢色。皆归于地。唾涕脓血。皆归于水。暖气归火。动转归风。四大各离今者妄身。当在何处。他麻谷持锡绕禅床。既是风力所转。终成败坏。且道毕竟。发明心宗底事。在什么处。到这里。也须是生铁铸就底个汉始得。岂不见张拙秀才。参西堂藏禅师。问云。山河大地。是有是无。三世诸佛。是有是无藏云。有张拙秀才云。错。藏云。先辈曾参见什么人来。拙云。参见径山和尚来。某甲凡有所问话。径山皆言无。藏云。先辈有什么眷属。拙云。有一山妻两个痴顽。又却问。径山有甚眷属。拙云。径山古佛。和尚莫谤渠好。藏云。待先辈得似径山时。一切言无。张拙俯首而已。大凡作家宗师。要与人解粘去缚。抽钉拔楔。不可只守一边。左拨右转。右拨左转。但看仰山到中邑处谢戒。邑见来。于禅床上拍手云。和尚。仰山即东边立。又西边立。又于中心立。然后谢戒了。却退后立。邑云。什么处得此三昧来。仰山云。于曹溪印子上。脱将来。邑云。汝道曹溪用此三昧接什么人。仰云。接一宿觉。仰山又复问中邑云。和尚什么处得此三昧来。邑云。我于马祖处得此三昧来。似恁么说话。岂不是举一明三。见本逐末底汉。龙牙示众道。夫参学人。须透过祖佛始得。新丰和尚道。见祖佛言教。如生冤家。始有参学分。若透不得。即被祖佛瞒去。时有僧问。祖佛还有瞒人之心也无。牙云。汝道江湖还有碍人之心也无。又云江湖虽无碍人之心。自是时人过不得。所以江湖却成碍人去。不得道江湖不碍人。祖佛虽无瞒人之心。自是时人透不得。祖佛却成瞒人去也。不得道祖佛不瞒人。若透得祖佛过。此人即过却祖佛。也须是体得祖佛意。方与向上。古人同。如未透得。傥学佛学祖。则万劫无有得期。又问如何得不被祖佛瞒去。牙云。直须自悟去。到这里须是如此始得。何故为人须为彻。杀人须见血。南泉雪窦是这般人。方敢拈弄。颂云</p>
<p>此错彼错(惜取眉毛。据令而行。天上天下。唯我独尊)切忌拈却(两个无孔铁锤。直饶千手大悲也提不起。或若拈去阇黎吃三十棒)四海浪平(天下人不敢动着。东西南北一等家风。近日多雨水)百川潮落(净裸裸赤洒洒。且得自家安稳。直得海晏河清)古策风高十二门(何似这个。杖头无眼。切忌向拄杖头上作活计)门门有路空萧索(一物也无。赚尔平生。觑着即瞎)非萧索(果然。赖有转身处。已瞎了也。便打)作者好求无病药(一死更不再活。十二时中为什么瞌睡。捞天摸地作什么)</p>
<p>这一个颂。似德山见沩山公案相似。先将公案。着两转语。穿作一串。然后颂出。此错彼错。切忌拈却。雪窦意云。此处一错。彼处一错。切忌拈却。拈却即乖。须是如此。着这两错。直得四海浪平百川潮落。可杀清风明月。尔若向这两错下会得。更没一星事。山是山水是水。长者自长短者自短。五日一风十日一雨。所以道。四海浪平百川潮落。后面颂麻谷持锡云。古策风高十二门。古人以鞭为策。衲僧家以拄杖为策(祖庭事苑中。古策举锡杖经)西王母瑶池上。有十二朱门。古策即是拄杖。头上清风。高于十二朱门。天子及帝释所居之处。亦各有十二朱门。若是会得这两错。拄杖头上生光古策也用不着。古人道。识得拄杖子。一生参学事毕。又道不是标形虚事褫。如来宝杖亲踪迹。此之类也。到这里。七颠八倒。于一切时中。得大自在。门门有路空萧索。虽有路。只是空萧索。雪窦到此。自觉漏逗。更与尔打破。然虽如是。也有非萧索处。任是作者。无病时。也须是先讨些药吃始得</p>
<p>垂示云。十方坐断千眼顿开。一句截流万机寝削。还有同死同生底么。见成公案打叠不下。古人葛藤试请举看</p>
<p>【三二】举。定上座。问临济。如何是佛法大意(多少人到此茫然。犹有这个在。讶郎当作什么)济下禅床擒住。与一掌。便托开(今日捉败。老婆心切。天下衲僧跳不出)定伫立(已落鬼窟里。蹉过了也。未免失却鼻孔)傍僧云。定上座何不礼拜(冷地里有人觑破。全得他力。东家人死西家人助哀)定方礼拜(将勤补拙)忽然大悟(如暗得灯。如贫得宝。将错就错。且道定上座见个什么便礼拜)</p>
<p>看他恁么。直出直入。直往直来。乃是临济正宗。有恁么作用。若透得去。便可翻天作地。自得受用。定上座是这般汉。被临济一掌。礼拜起来。便知落处。他是向北人。最朴直。既得之后。更不出世。后来全用临济机。也不妨颖脱。一日路逢岩头雪峰钦山三人。岩头乃问甚处来。定云。临济。头云。和尚万福。定云。已顺世了也。头云。某等三人。特去礼拜。福缘浅薄。又值归寂。未审和尚在日。有何言句。请上座举一两则看。定遂举临济一日示众云。赤肉团上。有一无位真人。常从汝诸人面门出入。未证据者看看。时有僧出问。如何是无位真人。济便擒住云。道道。僧拟议。济便托开云。无位真人。是什么干屎橛。便归方丈。岩头不觉吐舌。钦山云。何不道非无位真人。被定擒住云。无位真人与非无位真人。相去多少。速道速道。山无语。直得面黄面青。岩头雪峰。近前礼拜云。这新戒不识好恶。触忤上座。望慈悲且放过。定云。若不是这两个老汉。[祝/土]杀这尿床鬼子。又在镇州斋回。到桥上歇。逢三人座主。一人问。如何是禅河深处。须穷底。定擒住拟抛向桥下。时二座主。连忙救云。休休。是伊触忤上座。且望慈悲。定云。若不是二座。主从他穷到底去。看他恁么手段。全是临济作用。更看雪窦颂出云</p>
<p>断际全机继后踪(黄河从源头浊了也。子承父业)持来何必在从容(在什么处。争奈有如此人。无脚手人还得他也无)巨灵抬手无多子(吓杀人。少卖弄。打一拂子。更不再勘)分破华山千万重(乾坤大地一时露出。堕也)</p>
<p>雪窦颂。断际全机继后踪。持来何必在从容。黄檗大机大用。唯临济独继其踪。拈得将来不容拟议。或若踌躇便落阴界。楞严经云。如我按指。海印发光。汝暂举心。尘劳先起。巨灵抬手无多子。分破华山千万重。巨灵神有大神力。以手擘开太华。放水流入黄河。定上座疑情。如山堆岳积。被临济一掌。直得瓦解冰消</p>
<p>垂示云。东西不辨南北不分。从朝至暮从暮至朝。还道伊瞌睡么。有时眼似流星。还道伊惺惺么有时呼南作北。且道是有心是无心。是道人是常人。若向个里透得。始知落处。方知古人恁么不恁么。且道是什么时节。试举看</p>
<p>【三三】举。陈操尚书看资福。福见来便画一圆相(是精识精。是贼识贼。若不蕴藉争识这汉。还见金刚圈么)操云。弟子恁么来。早是不着便。何况更画一圆相(今日撞着个瞌睡汉这老贼)福便掩却方丈门(贼不打贫儿家。已入他圈缋了也)雪窦云。陈操只具一只眼(雪窦顶门具眼。且道他意在什么处。也好与一圆相。灼然龙头蛇尾。当时好与一拶。教伊进亦无门退亦无路。且道更与他什么一拶)</p>
<p>陈操尚书。与裴休李翱同时。凡见一僧来。先请斋。衬钱三百。须是勘辨。一日云门到相看便问。儒书中即不问。三乘十二分教。自有座主。作么生是衲僧家行脚事。云门云。尚书曾问几人来。操云。即今问上座。门云。即今且置。作么生是教意。操云。黄卷赤轴。门云。这个是文字语言。作么生是教意。操云。口欲谈而辞丧。心欲缘而虑亡。门云。口欲谈而辞丧。为对有言。心欲缘而虑亡。为对妄想。作么生是教意。操无语。门云。见说尚书看法华经是否。操云是门云。经中道。一切治生产业。皆与实相不相违背。且道非非想天。即今有几人退位。操又无语。门云。尚书且莫草草。师僧家抛却三经五论来入丛林。十年二十年。尚自不奈何。尚书又争得会。操礼拜云。某甲罪过。又一日与众官登楼次。望见数僧来。一官人云。来者总是禅僧。操云。不是。官云。焉知不是。操云。待近来与尔勘过。僧至楼前。操蓦召云。上座。僧举头。书谓众官云。不信道。唯有云门一人。他勘不得。他参见睦州来。一日去参资福。福见来。便画一圆相。资福乃沩山仰山下尊宿。寻常爱以境致接人。见陈操尚书便画一圆相。争奈操却是作家。不受人瞒。解自点检云。弟子恁么来早是不着便。那堪更画一圆相。福掩却门。这般公案谓之言中辨的句里藏机。雪窦道。陈操只具。一只眼。雪窦可谓顶门具眼。且道意在什么处。也好与一圆相。若总恁么地。衲僧家如何为人。我且问尔。当时若是诸人作陈操时。堪下得个什么语。免得雪窦道他只具一只眼。所以雪窦踏翻颂云</p>
<p>团团珠绕玉珊珊(三尺杖子搅黄河。须是碧眼胡僧始得。生铁铸就)马载驴驼上铁船(用许多作什么。有什么限。且与阇[黎-(暴-(日/共))+(恭-共)]看)分付海山无事客(有人不要。若是无事客也不消得。须是无事始得)钓鳌时下一圈挛(恁么来恁么去。一时出不得。若是虾蟆堪作什么。虾蚬螺蚌怎生奈何。须是钓鳌始得)</p>
<p>雪窦复云。天下衲僧跳不出(兼身在内。一坑埋却。阇[黎-(暴-(日/共))+(恭-共)]还跳得出么)</p>
<p>团团珠绕玉珊珊。马载驴驼上铁船。雪窦当头颂出。只颂个圆相。若会得去。如虎戴角相似。这个些子。须是桶底脱机关尽。得失是非。一时放却。更不要作道理会。也不得作玄妙会。毕竟作么生会。这个须是马载驴驼上铁船。这里看始得。别处则不可分付。须是将去分付海山无事底客。尔若肚里有些子事。即承当不得。这里须是有事无事。违情顺境。若佛若祖奈何他不得底人。方可承当。若有禅可参。有凡圣情量。决定承当他底不得。承当得了。作么生会。他道钓鳌时下一圈挛。钓鳌须是圈挛始得。所以风穴云。惯钓鲸鲵澄巨浸。却嗟蛙步碾泥沙。又云。巨鳌莫戴三山去。吾欲逢莱顶上行。雪窦复云。天下衲僧跳不出。若是巨鳌。终不作衲僧见解。若是衲僧。终不作巨鳌见解</p>
<p>【三四】举。仰山问僧。近离甚处(天下人一般。也要问过。因风吹火。不可不作常程)僧云。庐山(实头人难得)山云曾游五老峰么(因行不妨掉臂。何曾蹉过)僧云。不曾到(移一步。面赤不如语直。也似忘前失后)山云。阇黎不曾游山(太多事生。惜取眉毛好。这老汉着甚死急)云门云。此语皆为慈悲之故。有落草之谈(杀人刀活人剑。两个三个。要知山上路。须是去来人)</p>
<p>验人端的处。下口便知音。古人道。没量大人。向语脉里转却。若是顶门具眼。举着便知落处。看他一问一答。历历分明。云门为什么却道。此语皆为慈悲之故。有落草之谈。古人到这里。如明镜当台明珠在掌。胡来胡现汉来汉。现一个蝇子也过他鉴不得。且道作么生是慈悲之故有落草之谈。也不妨险峻。到这田地。也须是个汉始可提掇。云门拈云这僧亲从庐山来。因什么却道。阇黎不曾游山沩山。一日问抑山云。诸方若有僧来。汝将什么验他。仰山云。某甲有验处。沩山云。子试举看。仰云。某甲寻常见僧来。只举拂子向伊道。诸方还有这个么。待伊有语只向伊道。这个即且置。那个如何。沩山云。此是向上人牙爪。岂不见。马祖问百丈。什么处来。丈云。山下来。祖云。路上还逢着一人么。丈云。不曾。祖云。为什么不曾逢着。丈云。若逢着。即举似和尚。祖云。那里得这消息来。丈云。某甲罪过。祖云。却是老僧罪过。仰山问僧正相类此。当时待他道曾到五老峰么。这僧若是个汉。但云祸事。却道不曾到。这僧既不作家。仰山何不据令而行。免见后面许多葛藤。却云。阇黎不曾游山。所以云门道。此语皆为慈悲之故。有落草之谈。若是出草之谈。则不恁么</p>
<p>出草入草(头上漫漫脚下漫漫。半开半合。他也恁么我也恁么)谁解寻讨(顶门具一只眼。阇[黎-(暴-(日/共))+(恭-共)]不解寻讨)白云重重(千重百匝。头上安头)红日杲杲(破也。瞎。举眼即错)左顾无瑕(瞎汉。依前无事。尔作许多伎俩作什么)右盻已老(一念万年过)君不见。寒山子(癞儿牵伴)行太早(也不早)十年归不得(即今在什么处。灼然)忘却来时道(渠侬得自由。放过一着。便打。莫做这忘前失后好)</p>
<p>出草入草谁解寻讨。雪窦却知他落处。到这里。一手抬一手搦。白云重重红日杲杲。大似草茸茸烟幂幂。到这里无一丝毫属凡。无一丝毫属圣。遍界不曾藏。一一盖覆不得。所谓无心境界。寒不闻寒。热不闻热。都卢是个大解脱门。左顾无瑕右盻已老。懒瓒和尚。隐居衡山石室中。唐德宗闻其名。遣使召之。使者至其室宣言。天子有诏。尊者当起谢恩。瓒方拨牛粪火。寻煨芋而食。寒涕垂颐未尝答。使者笑曰。且劝尊者拭涕。瓒曰。我岂有工夫为俗人拭涕耶。竟不起。使回奏。德宗甚钦叹之。似这般清寥寥白的的。不受人处分。直是把得定。如生铁铸就相似。只如善道和尚。遭沙汰后。更不复作僧。人呼为石室行者。每踏碓忘移步。僧问临济。石室行者忘移步意旨如何。济云。没溺深坑。法眼圆成实性颂云。理极忘情谓。如何有喻齐。到头霜夜月。任运落前溪。果熟兼猿重。山长似路迷。举头残照在。元是住居西。雪窦道。君不见。寒山子行太早。十年归不得。忘却来时道。寒山子诗云。欲得安身处。寒山可长保。微风吹幽松。近听声愈好。下有班白人。唠唠读黄老。十年归不得。忘却来时道。永嘉又道。心是根法是尘。两种犹如镜上痕。痕垢尽时光始现。心法双忘性即真。到这里。如痴似兀。方见此公案。若不到这田地。只在语言中走。有甚了曰</p>
<p>垂示云。定龙蛇分玉石。别缁素决犹豫。若不是顶门上有眼。肘臂下有符。往往当头蹉过。只如今见闻不昧。声色纯真。且道是皂是白。是曲是直。到这里作么生辨</p>
<p>【三五】举。文殊问无著。近离什么处(不可不借问。也有这个消息)无著云。南方(草窠里出头。何必担向眉毛上。大方无外。为什么却有南方)殊云。南方佛法。如何住持(若问别人则祸生。犹挂唇齿在)着云。末法比丘。少奉戒律(实头人难得)殊云。多少众(当时便与一喝。一拶拶倒了也)着云。或三百或五百(尽是野狐精。果然漏逗)无著问文殊。此间如何住持(拶着。便回转枪头来也)殊云。凡圣同居龙蛇混杂(败缺不少。直得脚忙手乱)着云。多少众(还我话头来。也不得放过)殊云。前三三后三三(颠言倒语。且道是多少。千手大悲数不足)</p>
<p>无著游五台。至中路荒僻处。文殊化一寺。接他宿。遂问。近离甚处。着云。南方。殊云。南方佛法。如何住持。着云。末法比丘。少奉戒律。殊云。多少众。着云。或三百或五百。无著却问文殊。此间如何住持。殊云。凡圣同居龙蛇混杂。着云。多少众。殊云。前三三后三三。却吃茶。文殊举起玻璃盏子云。南方还有这个么。着云。无。殊云。寻常将什么吃茶。着无语遂辞去。文殊令均提童子。送出门首。无著问童子云。适来道前三三后三三。是多少。童子云。大德着应喏。童子云。是多少。又问此是何寺。童子指金刚后面。着回首。化寺童子。悉隐不见。只是空谷。彼处后来谓之金刚窟。后有僧问风穴。如何是清凉山中主。穴云。一句不遑无著问。迄今犹作野盘僧。若要参透平平实实。脚踏实地。向无著言下荐得。自然居镬汤炉炭中。亦不闻热。居寒冰上亦不闻冷。若要参透使孤危峭峻。如金刚王宝剑。向文殊言下荐取。自然水洒不着风吹不入。不见漳州地藏问僧。近离甚处。僧云。南方。藏云。彼中佛法如何。僧云。商量浩浩地。藏云。争似我这里种田博饭吃。且道与文殊答处。是同是别。有底道。无著答处不是。文殊答处。也有龙有蛇。有凡有圣。有什么交涉。还辨明得前三三后三三么。前箭犹轻后箭深。且道是多少。若向这里透得。千句万句。只是一句。若向此一句下。截得断把得住。相次间到这境界</p>
<p>千峰盘屈色如蓝(还见文殊么)谁谓文殊是对谈(设使普贤也不顾。蹉过了也)堪笑清凉多少众(且道笑什么。已在言前)前三三与后三三(试请脚下辨看。烂泥里有刺。碗子落地楪子成七片)</p>
<p>千峰盘屈色如蓝。谁谓文殊是对谈。有者道。雪窦只是重拈一遍。不曾颂着。只如僧问法眼。如何是曹源一滴水。眼云。是曹源一滴水。又僧问琅琊觉和尚。清净本然云何忽生山河大地。觉云。清净本然云何忽生山河大地。不可也唤作重拈一遍。明招独眼龙。亦颂其意。有盖天盖地之机道。廓周沙界胜伽蓝。满目文殊是对谈。言下不知开佛眼。回头只见翠山岩。廓周沙界胜伽蓝。此指草窟化寺。所谓有权实双行之机。满目文殊是对谈。言下不知开佛眼。回头只见翠山岩。正当恁么时。唤作文殊普贤观音境界得么。要且不是这个道理。雪窦只改明招底用。却有针线。千峰盘屈色如蓝。更不伤锋犯手。句中有权有实。有理有事。谁谓文殊是对谈。一夜对谈。不知是文殊。后来无著。在五台山作典座。文殊每于粥锅上现。被无著拈搅粥篦便打。虽然如是。也是贼过后张弓。当时等他道南方佛法。如何住持。劈脊便棒。犹较些子。堪笑清凉多少众。雪窦笑中有刀。若会得这笑处。便见他道前三三与后三三</p>
<p>【三六】举。长沙。一日游山。归至门首(今日一日。只管落草。前头也是落草。后头也是落草)首座问。和尚什么处去来(也要勘过这老汉。头过新罗)沙云。游山来(不可落草。败缺不少。草里汉)首座云。到什么处来(拶。若有所至未免落草。相牵入火坑)沙云。始随芳草去。又逐落花回(漏逗不少。元来只在荆棘林里坐)座云。大似春意(相随来也。将错就错。一手抬一手搦)沙云。也胜秋露滴芙蕖(土上加泥。前箭犹轻后箭深有什么了期)雪窦着语云。谢答话(一火弄泥团汉。三个一状领过)</p>
<p>长沙鹿苑招贤大师。法嗣南泉。与赵州紫胡辈同时。机锋敏捷。有人问教。便与说教。要颂便与颂。尔若要作家相见。便与尔作家相见。仰山寻常机锋。最为第一。一日同长沙玩月次。仰山指月云。人人尽有这个。只是用不得。沙云恰是。便倩尔用那。仰山云。尔试用看。沙一踏踏倒仰山起云。师叔一似个大虫。后来人号为岑大虫。因一日游山归。首座亦是他会下人。便问和尚什么处去来。沙云。游山来。座云。到什么处去来。沙云。始随芳草去。又逐落花回。须是坐断十方底人始得。古人出入未尝不以此事为念。看他宾主互换。当机直截。各不相饶。既是游山。为什么却问道。到什么处去来。若是如今禅和子。便道到夹山亭来。看他古人。无丝毫道理计较。亦无住着处。所以道。始随芳草去。又逐落花回。首座便随他意向他道。大似春意。沙云。也胜秋露滴芙蕖。雪窦云。谢答语。代末后语也。也落两边。毕竟不在这两边。昔有张拙秀才。看千佛名经。乃问百千诸佛。但闻其名。未审居何国土。还化物也无。沙云。黄鹤楼崔颢题诗后。秀才曾题也未。拙云。未曾题。沙云。得闲题取一篇也好。岑大虫平生为人。直得珠回玉转。要人当面便会。颂云</p>
<p>大地绝纤埃(豁开户牖当轩者谁。尽少这个不得。天下太平)何人眼不开(顶门上放大光明始得。撒土撒沙作什么)始随芳草去(漏逗不少。不是一回落草。赖值前头已道了)又逐落花回(处处全真。且喜归来。脚下泥深三尺)羸鹤翘寒木(左之右之。添一句更有许多闲事在)狂猿啸古台(却因新著力。添一句也不得。减一句也不得)长沙无限意(便打。末后一句道什么。一坑埋却。堕在鬼窟里。咄。草里汉。贼过后张弓。更不可放过)</p>
<p>且道这公案。与仰山问僧。近离甚处。僧云庐山。仰云。曾到五老峰么。僧云。不曾到。仰云。阇黎不曾游山。辨缁素看。是同是别。到这里。须是机关尽意识忘。山河大地。草芥人畜。无些子渗漏。若不如此。古人谓之犹在胜妙境界。不见云门道。直得山河大地。无纤毫过患。犹为转物。不见一切色。始是半提。更须知有全提时节向上一窍。始解稳坐。若透得。依旧山是山水是水。各住自位。各当本体。如大拍盲人相似。赵州道。鸡鸣丑。愁见起来还漏逗。裙子褊衫个也无。袈裟形相些些有。裈无裆裤无口。头上青灰三五斗。本为修行利济人。谁知翻成不唧[口*留]。若得真实到这境界。何人眼不开。一任七颠八倒。一切处都是这境界。都是这时节。十方无壁落。四面亦无门。所以道。始随芳草去。又逐落花回。雪窦不妨巧只去他左边贴一句。右边贴一句。一似一首诗相似。羸鹤翘寒木。狂猿啸古台。雪窦引到这里。自觉漏逗。蓦云。长沙无限意。咄。如作梦却醒相似。雪窦虽下一喝。未得剿绝。若是山僧即不然。长沙无限意。掘地更深埋</p>
<p>垂示云。掣电之机徒劳伫思。当空霹雳。掩耳难谐。脑门上播红旗。耳背后轮双剑。若不是眼辨手亲。争能构得。有般底。低头伫思。意根下卜度。殊不知髑髅前见鬼无数。且道不落意根。不抱得失。忽有个恁么举觉。作么生祗对。试举看</p>
<p>【三七】举。盘山垂语云。三界无法(箭既离弦无返回势。月明照见夜行人。中也。识法耆惧。好和声便打)何处求心(莫瞒人好。不劳重举。自点检看。便打云。是什么)</p>
<p>向北幽州盘山宝积和尚。乃马祖下尊宿。后出普化一人。师临迁化谓众云。还有人邈得吾真么。众皆写真呈师。师皆叱之。普化出云。某甲邈得。师云。何不呈似老僧。普化便打筋斗而出。师云。这汉向后如风狂接人去在一日示众云。三界无法。何处求心。四大本空。佛依何住。璇玑不动。寂止无痕。觌面相呈。更无余事。雪窦拈两句来颂。直是浑金璞玉。不见道。瘥病不假驴驼药。山僧为什么道。和声便打。只为他担枷过状。古人道。闻称声外句。莫向意中求。且道他意作么生。直得奔流度刃。电转星飞。若拟议寻思。千佛出世。也摸索他不着。若是深入阃奥。彻骨彻髓。见得透底。盘山一场败缺。若承言会宗左转右转底。盘山只得一橛。若是拖泥带水。声色堆里转。未梦见盘山在。五祖先师道。透过那边方有自由分。不见三祖道。执之失度必入邪路。放之自然体无去住。若向这里。道无佛无法。又打入鬼窟里去。古人谓之解脱深坑。本是善因而招恶果。所以道。无为无事人。犹遭金锁难。也须是穷到底始得。若向无言处言得。行不得处行得。谓之转身处。三界无法何处求心。尔若作情解。只在他言下死却。雪窦见处。七穿八穴。所以颂出</p>
<p>三界无法(言犹在耳)何处求心(不劳重举。自点检看。打云。是什么)白云为盖(头上安头。千重万重)流泉作琴(闻么。相随来也。一听一堪悲)一曲两曲无人会(不落宫商非干角征。借路经过。五音六律尽分明。自领出去。听则聋)雨过夜塘秋水深(迅雷不及掩耳。直得拖泥带水。在什么处。便打)</p>
<p>三界无法何处求心。雪窦颂得。一似华严境界。有者道。雪窦无中唱出。若是眼皮绽底。终不恁么会。雪窦去他傍边。贴两句道。白云为盖。流泉作琴。苏内翰见照觉。有颂云。溪声便是广长舌。山色岂非清净身。夜来八万四千偈。他日如何举似人。雪窦借流泉。作一片长舌头。所以道。一曲两曲无人会。不见九峰虔和尚道。还识得命么。流泉是命。湛寂是身。千波竞起是文殊家风。一亘晴空。是普贤境界。流泉作琴。一曲两曲无人会。这般曲调。也须是知音始得。若非其人。徒劳侧耳。古人道。聋人也唱胡家曲。好恶高低总不闻。云门道。举不顾即差互。拟思量。何劫悟。举是体。顾是用。未举已前。朕兆未分已前见得。坐断要津。若朕兆才分见得。便有照用。若朕兆分后见得。落在意根。雪窦忒杀慈悲。更向尔道。却似雨过夜塘秋水深。此一颂曾有人论量。美雪窦有翰林之才。雨过夜塘秋水深。也须是急着眼看。更若迟疑。即讨不见</p>
<p>垂示云。若论渐也。返常合道。闹市里七纵八横。若论顿也。不留朕迹。千圣亦摸索不着。傥或不立顿渐。又作么生。快人一言快马一鞭。正恁么时。谁是作者。试举看</p>
<p>【三八】举。风穴在郢州衙内。上堂云(倚公说禅。道什么)。祖师心印。状似铁牛之机(千人万人撼不动。誵讹节角在什么处。三要印开。不犯锋铓)去即印住(正令当行。错)住即印破(再犯不容。看取令行时。拶。便打)只如不去不住(看无顿置处。多少誵讹)印即是不印即是(天下人头出头没有分。文彩已彰。但请掀倒禅床喝散大众)时有卢陂长老出问。某甲有铁牛之机(钓得一个谙晓得。不妨奇特)请师不搭印(好个话头。争奈誵讹)穴云。惯钓鲸鲵澄巨浸。却嗟蛙步辗泥沙(似鹘捉鸠。宝网漫空。神驹千里)陂伫思(可惜许。也有出身处。可惜放过)穴喝云。长老何不进语(搀旗夺鼓。炒闹来也)陂拟议(三回死了。两重公案)穴打一拂子(好打。这个令须是恁么。人行始得)穴云。还记得话头么。试举看(何必。雪上加霜)陂拟开口(一死更不再活。这汉钝置杀人。遭他毒手)穴又打一拂子。牧主云。佛法与王法一般(灼然。却被傍人觑破)穴云。见个什么道理(也好与一拶。却回枪头来也)牧主云。当断不断返招其乱(似则似是则未是。须知傍人有眼。东家人死。西家人助哀)穴便下座(将错就错。见机而变。且得参学事毕)</p>
<p>风穴乃临济下尊宿。临济当初在黄檗会下栽松次。檗云。深山里栽许多松作什么。济云。一与山门作境致。二与后人作标榜。道了便钁地一下。檗云。虽然如是。子已吃二十棒了也。济又打地一下云。嘘嘘。檗云。吾宗到汝大兴于世。沩山喆云。临济恁么。大似平地吃交。虽然如是。临危不变。始称真丈夫。檗云。吾宗到汝大兴于世。大似怜儿不觉丑。后来沩山问仰山。黄檗当时。只嘱付临济一人。别更有在。仰山云有。只是年代深远。不欲举似和尚。沩山。云虽然如是。吾亦要知。但举看。仰山云。一人指南吴越令行。遇大风即止。此乃谶风穴也。穴初参雪峰五年。因请益。临济入堂。两堂首座齐下一喝。僧问临济。还有宾主也无。济云。宾主历然。穴云。未审意旨如何。峰云。吾昔与岩头钦山。去见临济。在途中闻已迁化。若要会他宾主话。须是参他宗派下尊宿。穴后又见瑞岩常自唤主人公。自云喏。复云。惺惺着。他后莫受人瞒却。穴云。自拈自弄。有什么难。后在襄州鹿门与廓侍者过夏。廓指他来参南院。穴云。入门须辨主。端的请师分。一日遂见南院。举前话云。某甲特来亲觐。南院云。雪峰古佛。一日见镜清。清问近离甚处。穴云。自离东来。清云。还过小江否。穴云。大舸独飘空。小江无可济。清云。镜水图山。鸟飞不渡。子莫盗听遗言。穴云。沧溟尚怯蒙轮势。列汉飞帆渡五湖。清竖起拂子云。争奈这个何。穴云。这个是什么。清云。果然不识。穴云。出没卷舒。与师同用。清云。杓卜听虚声。熟睡饶谵语。穴云。泽广藏山理能伏豹。清云。赦罪放愆。速须出去。穴云。出即失。乃便出至法堂上。自谓言。大丈夫。公案未了。岂可便休。却回再入方丈。清坐次。便问。某适来辄呈騃见。冒渎尊颜。伏蒙和尚慈悲。未赐罪责。清云。适来从东来。岂不是翠严来。穴云。雪窦亲栖宝盖东。清云。不逐亡羊狂解息。却来这里念诗篇。穴云。路逢剑客须呈剑。不是诗人莫献诗。清云。诗速秘却。略借剑峰穴云。[具-八+(巢-果)]首甑人携剑去。清云。不独触风化。亦自显颟顸。穴云。若不触风化。焉明古佛心。清云。何名古佛心。穴又云再许允容。师今何有清云。东来衲子菽麦不分。穴云。只闻不以而以。何得抑以而以。清云。巨浪涌千寻。澄波不离水。穴云。一句截流万机寝削。穴便礼拜。清以拂子点三点云。俊哉。且坐吃茶。风穴初到南院。入门不礼拜。院云。入门须辨主。穴云。端的请师分。院左手拍膝一下。穴便喝。院右手拍膝一下。穴亦喝。院举左手云。这个即从阇黎。又举右手云。这个又作么生。穴云。瞎院遂拈拄杖。穴云。作什么。某甲夺却拄杖。打着和尚。莫言不道。院便掷下拄杖云。今日被这黄面浙子。钝置一上。穴云。和尚大似持钵不得。诈道不饥。院云。阇黎莫曾到此间么。穴云。是何言欤。院云。好好借问。穴云。也不得放过。院云。且坐吃茶。尔看俊流自是机锋峭峻。南院亦未辨得他。至次日南院只作平常问云。今夏在什么处。穴云。鹿门与廓侍者同过夏。院云。元来亲见作家来。又云他向尔道什么。穴云。始终只教某甲一向作主。院便打推出方丈云。这般纳败缺底汉。有什么用处。穴自此服膺。在南院会下作园头。一日院到园里问云。南方一棒作么生商量。穴云。作奇特商量。穴云。和尚此间作么生商量。院拈棒起云。棒下无生忍。临机不让师。穴于是豁然大悟。是时五代离乱。郢州牧主请师度夏是。时临济一宗大盛。他凡是问答垂示。不妨语句尖新。攒花簇锦。字字皆有下落。一日牧主。请师上堂。示众云。祖师心印。状似铁牛之机。去即印住。住即印破。只如不去不住。印即是不印即是。何故。不似石人木马之机。直下似铁牛之机。无尔撼动处。尔才去即印住。尔才住即印破。教尔百杂碎。只如不去不住。印即是不印即是。看他恁么垂示可谓钩头有饵。是时座下有卢陂长老。亦是临济下尊宿。敢出头来与他对机。便转他话头。致个问端。不妨奇特。道某甲有铁牛之机。请师不搭印。争奈风穴是作家。便答他道。惯钓鲸鲵澄巨浸。却嗟蛙步辗泥沙。也是言中有响。云门云。垂钩四海只钓狞龙。格外玄机为寻知已。巨浸乃十二头水牯牛。为钩饵。却只钓得一蛙出来。此语且无玄妙。亦无道理计较。古人道。若向事上觑则易。若向意根下卜度则没交涉。卢陂伫思。见之不取千载难逢。可惜许。所以道。直饶讲得千经论。一可临机下口难。其实卢陂要讨好语对他。不欲行令。被风穴一向用搀旗夺鼓底机锋。一向逼将去。只得没奈何。俗谚云。阵败不禁苕帚扫。当初更要讨枪法敌他。等尔讨得来。即头落地。牧主亦久参风穴。解道佛法与王法一般。穴云。尔见个什么。牧主云。当断不断返招其乱。风穴浑是一团精神。如水上葫芦子相似。捺着便转。按着便动。解随机说法。若不随机翻成妄语。穴便下座。只如临济有四宾主话。夫参学之人。大须子细。如宾主相见。有语论宾主往来。或应物见形。全体作用。或把机权喜怒。或现半身。或乘狮子。或乘象王。如有真正学人便喝。先拈出一个胶盆子。善知识不辨是境。便上他境上。作模作样。便学人又喝。前人不肯放下。此是膏肓之病。不堪医治。唤作宾看主。或是善知识。不拈出物。随学人问处便夺。学人被夺。抵死不放。此是主看宾。或有学人。应一个清净境。出善知识前。知识辨得是境。把他抛向坑里。学人言。大好善知识。知识即云。咄哉不识好恶。学人礼拜。此唤作主看主。或有学人。披枷带锁。出善知识前。知识更与他安一重枷锁。学人欢喜。彼此不辨。呼为宾看宾。大德山僧所举。皆是辨魔拣异。知其邪正。不见僧问慈明。一喝分宾主。照用一时行时如何。慈明便喝。又云居弘觉禅师示众云。譬如狮子捉象亦全其力。捉兔亦全其力。时有僧问。未审全什么力。云居云。不欺之力。看他雪窦颂出　[具-八+(巢-果)](坚尧切通作枭断首倒县)</p>
<p>擒得卢陂跨铁牛(千人万人中。也要呈巧艺。败军之将不再斩)三玄戈甲未轻酬(当局者迷。受灾如受福。受降如受敌)楚王城畔朝宗水(说什么朝宗水。浩浩充塞天地。任是四海也须倒流)喝下曾令却倒流(不是这一喝截却尔舌头。咄。惊走陕府铁牛。吓杀嘉州大象)</p>
<p>雪窦知风穴有这般宗风。便颂道。擒得卢陂跨铁牛。三玄戈甲未轻酬。临济下有三玄三要。凡一句中须具三玄。一玄中须具三要。僧问临济。如何是第一句。济云。三要印开朱点窄。未容拟议主宾分。如何是第二句。济云。妙辨岂容无著问。沤和不负截流机。如何是第三句。济云。但看棚头弄傀儡。抽牵全藉里头人。风穴一句中便具三玄戈甲。七事随身。不轻酬他。若不如此。争奈卢陂何。后面雪窦要出临济下机锋。莫道是卢陂假饶楚王城畔。洪波浩渺白浪滔天。尽去朝宗。只消一喝。也须教倒流</p>
<p>垂示云。途中受用底。似虎靠山。世谛流布底。如猿在槛。欲知佛性义。当观时节因缘。欲煅百炼精金。须是作家炉韛。且道大用现前底。将什么试验</p>
<p>【三九】举。僧问云门。如何是清净法身([土*盍]圾堆头见丈六金身。斑斑驳驳是什么)门云。花药栏(问处不真。答来卤莽。[祝/土]着磕着。曲不藏直)僧云。便恁么去时如何(浑仑吞个枣。放憨作么)门云。金毛狮子(也褒也贬。两采一赛。将错就错。是什么心行)</p>
<p>诸人还知这僧问处与云门答处么。若知得。两口同无一舌。若不知。未免颟顸。僧问玄沙。如何是清净法身。沙云。脓滴滴地。具金刚眼。试请辨看。云门不同别人。有时把定壁立万仞。无尔凑泊处。有时与尔开一线道。同死同生。云门三寸甚密。有者道。是信彩答去。若恁么会。且道云门落在什么处。这个是屋里事。莫向外卜度。所以百丈道。森罗万象。一切语言。皆转归自己。令转辘辘地。向活泼泼处便道。若拟议寻思。便落第二句了也。永嘉道。法身觉了无一物。本源自性天真佛。云门验这僧。其僧亦是他屋里人。自是久参。知他屋里事。进云。便恁么去时如何。门云。金毛狮子。且道是肯他。是不肯他。是褒他是贬他。岩头道。若论战也。个个立在转处。又道他参活句。不参死句。活句下荐得。永劫不忘。死句下荐得。自救不了。又僧问云门。佛法如水中月是否。门云。清波无透路。进云。和尚从何而得。门云。再问复何来。僧云。正恁么去时如何。门云。重叠关山路。须知此事。不在言句上。如击石火似闪电光。构得构不得。未免丧身失命。雪窦是其中人。便当头颂出</p>
<p>花药栏(言犹在耳)莫颟顸(如麻似粟。也有些子自领出去)星在秤兮不在盘(太葛藤。各自向衣单下返观。不免说道理)便恁么(浑仑吞个枣)太无端(自领出去。灼然。莫错怪他云门好)金毛狮子大家看(放出一个半个也是个狗子。云门也是普州人送贼)</p>
<p>雪窦相席打令。动弦别曲。一句一句判将去。此一颂。不异拈古之格。花药栏。便道莫颟顸。人皆道云门信彩答将去。总作情解会他底。所以雪窦下本分莫料。便道莫颟顸。盖云门意。不在花药栏处。所以雪窦道。星在秤兮不在盘。这一句忒杀漏逗。水中元无月。月在青天。如星在秤不在于槃。且道那个是秤。若辨明得出。不辜负雪窦。古人到这里。也不妨慈悲。分明向尔道。不在这里。在那边去。且道那边是什么处。此颂头边一句了。后面颂这僧道便恁么去时如何。雪窦道。这僧也太无端。且道是明头合暗头合。会来恁么道。不会来恁么道。金毛狮子大家看。还见金毛狮子么。瞎</p>
<p>垂示云。休去歇去。铁树开花。有么有么黠儿落。节。直饶七纵八横。不免穿他鼻孔。且道誵讹在什么处。试举看</p>
<p>【四○】举。陆亘大夫。与南泉语话次。陆云。肇法师道。天地与我同根。万物与我一体。也甚奇怪(鬼窟里作活计。画饼不可充饥。也是草里商量)南泉指庭前花(道恁么。咄。经有经师论有论师。不干山僧事。咄。大丈夫当时下得一转语。不唯截断南泉。亦乃与天下衲僧出气)召大夫云。时人见此一株花。如梦相似(鸳鸯绣了从君看。莫把金针度与人。莫寐语。引得黄莺下柳条)</p>
<p>陆亘大夫久参南泉。寻常留心于理性中。游泳肇论。一日坐次。遂拈此两句。以为奇特。问云。肇法师道。天地与我同根。万物与我一体。也甚奇怪。肇法师。乃晋时高僧。与生融睿。同在罗什门下。谓之四哲。幼年好读庄老。后因写古维摩经。有悟处。方知庄老犹未尽善。故综诸经。乃造四论。庄老意谓。天地形之大也。我形亦尔也。同生于虚无之中。庄生大意。只论齐物。肇公大意论性皆归自己。不见他论中道。夫至人空洞无象。而万物无非我造。会万物为自己者。其唯圣人乎。虽有神有人有贤有圣。各别而皆同一性一体。古人道。尽乾坤大地。只是一个自己。寒则普天普地寒。热则普天普地热。有则普天普地有。无则普天普地无。是则普天普地是。非则普天普地非。法眼云。渠渠渠。我我我。南北东西皆可可。不可可。但唯我无不可。所以道。天上天下唯我独尊。石头因看肇论。至此会万物为自己处。豁然大悟。后作一本参同契。亦不出此意。看他恁么问。且道。同什么根。同那个体。到这里。也不妨奇特。岂同他常人。不知天之高地之厚。岂有恁么事。陆亘大夫恁么问。奇则甚奇。只是不出教意。若道教意是极则。世尊何故更拈花。祖师更西来作么。南泉答处。用衲僧巴鼻。与他拈出痛处。破他窠窟。遂指庭前花。召大夫云。时人见此一株花。如梦相似。如引人向万丈悬崖上打一推。令他命断。尔若平地上推倒弥勒佛下生。也只不解命断。亦如人在梦。欲觉不觉被人唤醒相似。南泉若是眼目不正。必定被他搽糊将去。看他恁么说话。也不妨难会。若是眼目定动。活底闻得。如醍醐上味。若是死底闻得翻成毒药。古人道。若于事上见。堕在常情。若向意根下卜度。卒摸索不着。岩头道。此是向上人活计。只露目前些子。如同电拂。南泉大意如此。有擒虎兕定龙蛇底手脚。到这里也须是自会始得。不见道。向上一路千圣不传。学者劳形如猿捉影。看他雪窦颂出</p>
<p>闻见觉知非一一(森罗万象无有一法。七花八裂。眼耳鼻舌身意。一时是个无孔铁锤)山河不在镜中观(我这里无这个消息。长者自长短者自短。青是青黄是黄。尔向什么处观)霜天月落夜将半(引尔入草了也。遍界不曾藏。切忌向鬼窟里坐)谁共澄潭照影寒(有么有么。若不同床睡。焉知被底穿。愁人莫向愁人说。说向愁人愁杀人)</p>
<p>南泉小睡语。雪窦大睡语。虽然作梦却作得个好梦。前头说一体。这里说不同。闻见觉知非一一。山河不在镜中观。若道在镜中观。然后方晓了。则不离镜处。山河大地。草木丛林。莫将镜鉴。若将镜鉴。便为两段。但只可山是山水是水。法法住法位。世间相常住。山河不在镜中观。且道向什么处观。还会么。到这里。向霜天月落夜将半。这边与尔打并了也。那边尔自相度。还知雪窦以本分事为人么。谁共澄潭照影寒。为复自照。为复共人照。须是绝机绝解。方到这境界。即今也不要澄潭。也不待霜天月落。即今作么生</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>