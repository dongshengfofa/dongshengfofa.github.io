<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录卷第十六</p>
<p>　　　　宋平江府虎丘山门人绍隆等编</p>
<p>　　法语下</p>
<p>　　示宗觉大师</p>
<p>佛语心为宗。宗通说亦通。既谓之宗门。岂可支离去本逐末随言语机境作窠。窟要须径截超证透出心性玄妙胜净境界。直彻绵密稳当向上大解脱大休大歇之场。等闲虽似空豁豁地。而力用圆证不拘限量。千人万人罗笼不住。所以迦文老人久默斯要。三百余会略不明破。但随机救拔。候时节到来乃于灵山。露面皮拈出。独有金色头陀。上他钓钩。谓之教外别行。若谙此旨。则威音已前漏逗了也。点化将来虽随类化身。千般伎俩万种机缘。无不皆是个一着子。此岂单见浅闻存知解堕机括者所可测量。是故从上来。行棒行喝辊毬擎叉吃茶打鼓插锹牧牛彰境智据坐掩门唤回叱咄与掌下踏。莫不皆本此。唯本色衲子。自既了悟透彻。又复遇大宗师恶手段淘汰煆炼。到师子咬人不随药忌。直截斩豁处。方可一举便知落处。如师子入窟出窟。踞地返掷。何人可测量哉。此门不论拖泥涉水。草里辊打葛藤眼麻眯三搭不回者。唯是八面受敌。未举先知未言先契。自然水乳相合。得坐披衣养得纯熟待霜露果熟出头来。便与么用。始合祖先本因地。发行一周佛事。所以道。要穷恁么事。须是恁么人。若是恁么人。不愁恁么事</p>
<p>　　示一书记</p>
<p>英灵衲子。蕴卓识奇姿慷慨隳冠。视身世声名。如游尘净云谷响。以夙昔大根器。知有此段。超生出死绝圣越凡。乃三世如来所证金刚正体。历代祖师单传妙心。跂步蹴踏作香象金翅。要驰骤飞腾于亿千万类之上。截流摩霄。岂肯为鸿鹄燕雀。局促于高低胜负较目前。电光石火间瞥转利害耶。是故古之大达。不记细故不图浅近。发片志欲高超佛祖荷担一切。所不能承当之重任。普津济四生九类。拔苦与安。破障道愚昧。折无明颠狂毒箭。拈出法眼见刺。使本地风光澄霁。空劫已前面目明显。悉心竭力不惮寒暑。废寝忘[(歹*又)/食]刻意尚行。洁清三业。向三条椽下死却心猿杀却意马。直使如枯木朽株顽石头相类。蓦地穿透岂从他得哉。发大伏藏。然暗室明炬。拟艨艟于要津。证大解脱。不起一念顿成正觉。且通个入理之门。然后升普光明场。据无漏清净殊胜伟特法空之座。口海澜翻奋无碍四辩。才立一机垂一句现一胜相。普使凡圣有情无情。俱仰威光同受庥荫。尚未是绝功勋处。更转那头。千圣罗笼不住。万灵景仰无门。诸天无路捧华。魔外那能傍觑。放却知见。卸却玄妙。扬却作用。唯饥[(歹*又)/食]渴饮而已。初不知有心无心得念失念。何况更恋着从前学解谛句。奇言理性分剂名相。桎梏佛见法见。动地掀天世智辩聪。自缠自缚入海算沙。有何所靠耶。等是大丈夫。应务敌胜惊群。满自己本志愿。乃为本分大心大见大解脱无为无事真道人也</p>
<p>　　示胜首座</p>
<p>释迦老多子塔前分半座。已密授此印。尔后拈华是第二重公案。至于付金襕鸡足山中候弥勒。是多少节文也。达磨迢迢自西竺游梁历魏。冷坐少林。深雪之中有个断臂老子。解觑破不免漏泄分付伊。谓之单传密记。子细究之。一场败阙。自此便喧传西来旨意。世间随流将错就错。满地流行分五家七宗。递立门户提唱。就实穷之。端的成得甚么边事。是故从来达人。不吃这般茶饭。且如何却是谛当。将知六合外着得眼。早自别也。况无边香水海浮幢王刹表下视底。乃少知落着。所以道。此大丈夫事。扑迭掀豁步骤作略。唯同风契证始善弘荷。终不撒沙撒土。遂与释迦金色碧眼神光。共一坐具。等闲垂手。杀人活人。初无窠窟。只贵紧峭万苦千辛至崄至毒。下得断命手脚。然后不虚印授也。白云师翁云。神仙秘诀父子不传</p>
<p>　　示无住道人</p>
<p>维摩经。依无住本立一切法。金刚经。应无所住而生其心。古德云。一切无心无住着。世出世法莫不皆尔。使有住则胶固。岂得能变通耶。日月住则无昼夜。四时住则失岁功。唯其无住。乃所以流于无穷。是故住于无所住。所以转凡成圣。即无作无为无住妙用。于万有中得大解脱。既达此意见此道。唯力行不倦。乃真道人也</p>
<p>　　示元长禅人</p>
<p>佛语心为宗。达磨传此者矣。而马师为蛇画足。慈悲落草乃云。诸人欲识佛语心么。已是漏逗了也。更言只如今语便是佛语。此语出于自心便是佛心。若举扬正宗作如是话会。如何出得作家八十四人耶。是故从上来行正令底。视之如将恶水浇泼人。成甚模样应知这老子太杀屈曲。事不获已。然今学者尚看他底不破。只管落语言执解会。认光影做窠窟。好不性燥也。可中有个生铁铸就手里握得。顽石粉碎眼目定动。拟议不来一绰便透。更说甚佛语心。如之若何。直饶千佛万祖躬亲动地放光如云如雨。行棒行喝雷奔电激。不消个热不采等闲。凡不收圣不管。更唤甚作生死菩提涅槃烦恼。不如饥来吃饭困来打眠。此乃稍稍类他家种草也。所以地藏道。尔南方佛法浩浩地。争如我种田博饭吃十成。是以此为事彻到无事。如斩一綟丝一斩一切断。把断世界不漏丝毫。诸见不生了无渗漏。以长岁月不动不退。靠之自然成办。香林四十年方打成一片。沩山三十载牧一头水牯牛。既有此志深宜长久。乃能堪报不报之恩。是真出家大解脱衲子也</p>
<p>　　示超然居士赵判监</p>
<p>曹山辞。悟本问。向甚处去。云不变易处去。复征。不变异处岂有去耶。答云。去亦不变异。自非踏着实地。安能透彻如此。岂以语言机思所可测量哉。盖履践深极到无渗漏之致。然后罗笼不住。学道之士立志。外形骸一死生。混古今绝去来。要须攀上流造诣。至真谛实渊奥阃域。打办自己脱白露净。无丝毫意想堕在尘缘。直下心如枯木朽株。如大死人无些气息。心心无知念念无住。千圣出来移换不得。乃可以向枯木上生华。发大机起大用。兴慈运悲。乃无功之功。无作之作。岂落得失是非哉。才留一毫毛。则抵梧于生死界。自己未能度。安可度人。维摩大士不住金粟。住入酒肆淫坊。作大解脱佛事。庞老子补处应身。不住兜率陀。弃却珍宝。汉江织笊篱。与大宗师击扬与夺。此段从上体裁。莫不皆尔。要须滴水滴冻不拘朝野。陶冶煆炼如曹山摩诘老庞。乃可以不废悲愿。不亦宜乎。自余人间世纷纭尘坌。何足致胸次哉</p>
<p>　　贵妃乔氏求法语</p>
<p>当人脚跟下一段事。本来圆湛不曾动摇。威音佛前直至如今。廓彻灵明如如平等。只为起见生心分别执着。便有情尘烦恼扰攘。若以利根勇猛。身心直下顿休。到一念不生之处。即是本来面目。所以古人道。一念不生全体现。六根才动被云遮。多见聪明之人。以妄心了了。放此妄心不下逗到歇至不动处。不肯自承当本性。便唤作空豁豁地。却拟弃有着空。是大病。若有心弃一边。便是知解。不能彻底见性。此性非有不须弃。此性非空不须着。要当离却弃著有无。直下贴贴地。圆湛虚凝。翛然安稳。便自能信此真净妙心。饷间被世缘牵拖。便能觉得不随他去。直须长时虚闲自做工夫消遣诸妄。使有个自家省悟之处始得。古人云。不离当处常湛然。觅则知君不可见</p>
<p>　　示丹霞佛智裕禅师</p>
<p>祖师宗风。步骤阔远。迥出教乘。单提正印。灵山拈华。而饮光笑领。龙猛示圆相。而提婆中的。少林觅心。而二祖超证。卢老说偈。而大满付衣钵。人皆以为密传。鞠其端倪乃是纳败。岂道妙深极之旨止如是而已。要须如天之高地之厚海之渊虚空之广。尚未仿佛。信过量大解脱人。回天转地。吸海枯竭。喝散虚空。奋大机显大用。于无边香水海浮幢刹外。斩魔外见网。摧佛祖化权。揭示不可示。拈提不可提之奥。尚未为的。则雪峰鳌山得道。云岩始终不知有。乃戏论尔。应须生铁铸就心肝。杀人不眨眼手段。乃可略露风规。贵慧命流于无穷。差可人意耳</p>
<p>　　示杨无咎居士</p>
<p>佛祖出兴于世。以大悲愿力。起无缘慈。唯务引接。利智上根具大器量。堪委任大解脱上上胜妙玄机。作人所不能为。超群绝众。可以弹指证无生。可以立地越果海。眼观东西意在南北。如快鹰俊鹞戛戛腾空。迷风曜日捎玉兔拂金鸡。英灵掀豁乃拈当头末上一着子。似电闪星飞不容拟议。待伊全体脱去。罗笼直下不费一毫指点。遂乃披襟透顶透底领略即两手分付。是故体裁步骤。如狞龙之得水。似猛虎之靠山。云突突风飐飐。倾人肝胆耀人心目。方可谓之本家种草。所以维摩大士大集会。魔王现首楞严定。魔界行不污菩萨之俦。与夫文殊普贤金色头陀之类。皆离伦拔萃。而一旦举华密传。岂常事哉。以至达磨西来。神光瞥地自尔。多没量大人特达精通。只向动用瞬扬语默舒卷纵擒与夺显发底事。长时已思不露等闲兀兀地。若百不知百不会底人。及乎挨拶着。便见惊群动众。虽然鞠共至趣。初无如许多事。唯直下明妙一切无心而已。苟能弃去学解执着。放教闲闲地。圣谛亦不为。自然契合从上来纲宗。便可入此选佛场中。转度未度转化未化。得不是再来人间世不依倚一物无为绝学真正出格大道人耶。诏使观察杨公无咎。高识远见博学多能。而于祖道尤深造诣。智鉴机警。未举先知。未言先透。在都下日。获参陪。兹沿帝命使宣抚司。再会锦官。特辱道照临。还索葛藤。因出此纳败缺云</p>
<p>　　示成都府雷公悦居士</p>
<p>如今照了本心圆融无际。色声诸尘那可作对。迥迥独脱虚净明妙。要须彻底提持勿令浮浅。直下高而无上。广不可极。净裸裸圆垛垛。无漏无为。千圣依之作根本。万有由之建立。应须斗顿回光自照令绝形段。分明圆证万变千化无改无移。谁之金刚王。谓之透法身。饷间行住坐卧无不透彻。物物头头靡有间隔。唤作干白露净单明自心。不可只么守之。守住便落窠窟。却须猛割猛断十分弃舍转舍转明转远转近。抵死打叠令。断却命去。始是绝气息人。方解向上行履。若论向上行履。唯己自知。知亦不立。释迦弥勒文殊普贤德山临济。不敢正眼觑着。岂不是奇特士。一棒上一喝下。一句一言。若细若粗。若色若香。一时穿透。方称无心境界。养得如婴儿相似纯和冲淡。虽在尘劳中。尘劳不染。虽居净妙处。净妙收他不住。随性任缘饥[(歹*又)/食]渴饮。善尚不起念。恶岂可复为。所以道随缘消旧业更不造新殃</p>
<p>道贵无心。禅绝名理。唯忘怀泯绝。乃可趣向。回光内烛。脱体通透。更不容拟议。直下桶底子脱。入此大圆寂照胜妙解脱门。一了一切了。只守闲闲地。初不分彼我胜负。才有毫芒见刺。即痛刬之。放教八达七通自由自在。长养绵密。千圣亦觑不见。自己尚似冤家。只求得远离不隈傍。翛然澄净。虚而灵寂而照。勇猛断割彻底。无纤毫挠胸次。王老师谓之作活计。赵州除粥饭二时是杂用心。悠久践履使纯熟。乃合从上来无心体道。密密作用。自见工夫到下梢结角头。自然如悬崖撒手。岂不快哉</p>
<p>　　书</p>
<p>　　与耿龙学书</p>
<p>妙喜示来教见。矻矻于此。意况甚浓。真不忘悲愿也。而以宗正眼。照破义路情解。透见肝胆。何明眼如此。正宗久寂寥。后昆习窠臼守箕裘转相钝致。举世莫觉其非。大家随语生解。祖道或几乎息矣。不有超卓颖悟之士。何以规正哉。此真正念乃真外护也。时节扰扰山居领众。亦未可保全。尚未有可乘之便为转身之计尔。杲佛日。一夏遣参徒踏逐山后古云门高顶。欲诛茅隐遁。其志甚可尚。今令谦去。山叟为书数语及疏头。亦与辍长财成之。可取一观也。渠欲奉锄。正在高裁也</p>
<p>　　拈古上</p>
<p>举。百丈再参马祖。祖见来拈拂子竖起。百丈云。即此用离此用。祖挂拂子于旧处侍立片时。祖云。尔已后鼓两片皮如何为人。丈取拂子竖起。祖云。即此用离此用。丈挂拂子于旧处。马祖便喝。百丈大悟。后来谓黄檗云。我当时被马祖一喝。直得三日耳聋。汾州云。悟去便休。说什么三日耳聋。石门云。若不是三日耳聋。争承当得这一喝。雪窦云。要会三日耳聋么。大冶精金应无变色。师云。然则作家共相提唱。不妨各有为人眼。要且只明得马祖百丈大机。未明马祖百丈大用。不惜眉毛露个消息也。要诸方检责。还知这一喝么。直似奋雷霹雳。听者丧胆亡魂。要会三日耳聋。正如击涂毒鼓。闻者丧身失命。举拂子云。或有个问。即此用离此用。和声便打。随后与喝。复云。还见马祖百丈么</p>
<p>举。僧问云门。佛法如水中月是否。门云。清波无透路。僧云。和尚从何得。门云。再问复何来。僧云。便恁么去时如何。门云。重叠关山路。师云。清波万里湛寂凝然。宝月凌虚光吞群象这僧泛一只船。入云门法海里。引得一阵猛风看伊把柁张帆也不易当抵。及至下梢。可惜输却一筹。且道。是什么处是输处。试辨看</p>
<p>举。翠岩示众云。一夏与兄弟东语西语。看翠岩眉毛在么。师云。输机是算人之本。翠岩坐却人舌头。无鹐啄处。长庆云。生也。因事长智。保福云。作贼人心虚。是精识精。门云。关。据款结案。虽宗师竞酬。还截得翠岩脚跟么。不蹑前踪。试请道看</p>
<p>举。僧问云门。初秋夏末前程。或有人问。未审对他道什么。门云。大众退后。僧云。过在什么处。门云。还我九十日饭钱来。师云。这僧贪观白浪。云门见机而作。虽则截铁斩钉。未是本分草料。有问崇宁。只对道。驴事未了马事到来。待伊如何若何。劈脊便棒</p>
<p>举。赵州云。老僧答话去也。解问底置将一问来。僧出礼拜。赵州云。比来抛塼引玉。却引得个墼子。后来法眼举问觉铁嘴。此意如何。觉云。与和尚说个喻。如国家拜将相似。问云何人去得。有云某甲去得。答云。汝去不得。法眼云。我会也。师云。诸方尽道。赵州得逸群之用。一期间施设。不妨自在。这僧要击节扣关。电光中卒着手脚不办。觉铁嘴能近取譬不坠家声。法眼有通方鉴便知落处敢问。既是宗师。为什么抛塼只引得个墼子。试参详看</p>
<p>举。玄绍二上座见乌臼。乌臼问。近离什么处。僧云江西。臼便打。僧云。久响和尚有此机要。臼曰。汝既不会。第二个近前。其僧茫然。臼亦打云。同坑无异土。参堂去。雪窦云。宗师眼目须是恁么。如金翅鸟擘海直取龙吞。有般汉。眼目未辨东西。拄杖不知颠倒。只管说照用同时人境俱夺。师云。雪窦明辨古今。分别邪正。若不知有。争恁么道。虽然只见乌臼放行。要明乌臼把住处么。直得释迦弥勒犹为走使。据令而行。尽大地人并须吃棒</p>
<p>举。睦州示众云。我见百丈不识好恶。大众才集。以拄杖一时赶下。复召大众。众回首。百丈云。是什么。有什么共语处。黄檗和尚。大众才集。以拄杖一时赶下。复召大众。众回首。檗云。月似弯弓少雨多风。犹较些子。雪窦云。说什么犹较。直是未在。若是雪窦。以拄杖赶下便休。可中有个无孔铁槌。善能担荷。可以笼罩古今乾坤坐断。师云。古人各出一只手提振纲宗。诱掖后进功不浪施。仔细点检将来。百丈将棒唤狗。未免相顾睚[目*柴]。黄檗香饵缀钩。吞着丧身失命。睦州当众举。觉与贼过梯。雪窦要人担荷。无风起浪。今日总不恁么。各请归堂</p>
<p>举。文殊菩萨问维摩居士云。我等各自说已。云何是仁者所说不二法门。师云。这一转语。丛林话会不少。有道默然。有道良久。有道据坐。有道不对。要且摸索不着。直得其声如雷。普惊群动。自古及今前圣后圣所说法门。只向维摩片时之间。一时显现。且道。正当恁么时。作个什么得见维摩</p>
<p>举。风穴在郢州升座云。祖师心印。状似铁牛之机。去即印住。住即印破。只如不去不住。印即是不印即是。时卢陂长老出问。某甲有铁牛之机。请师不搭印。穴云。惯钓鲸鲵沈巨浸。却将蛙步[馬*展]泥沙。陂伫思。穴喝云。长老何不进语。陂拟议。穴便打一拂子云。长老还记得话头么。试举看。陂拟开口。穴又打一拂子。牧主云。将知佛法与王法一般。穴云。见个什么道理。牧主云。当断不断返招其乱。穴便下座。师云。风穴擐三玄戈甲。施四种主宾。明立信旗密排阵敌。及至卢陂才跨铁牛。划时擒下。遂令牧主知归所。谓龙驰虎骤凤翥鸾翔。虽然若是崇宁。待伊道有铁牛之机劈脊便棒。杀人刀活人剑。还知落处么</p>
<p>举。僧问投子。一大藏教还有奇特事也无。投子云。演出一大藏教。师云。差病不假驴驮药</p>
<p>举。三角示众云。若论此事。眨上眉毛早已蹉过。麻谷出问。蹉过则不问。如何是此事。角云。蹉过。麻谷掀倒禅床。三角劈脊便棒。师云。剑刃上显杀活。电光里分缁素。不妨眼办手亲。是致箭锋相拄。雪窦云。两个老汉。眉毛也未曾眨上。说什么此事蹉过。师云。惯调金镞久历沙场。一箭落双雕。人前夸敏手。虽然大似把手上高山。未免傍观者晒。若据崇宁见处。唤作此事。早是好肉上剜疮了也。何况更论眨上眉毛早已蹉过。麻谷雪窦贼过后张弓。则故是更有一个。蓦拈拄杖便下座</p>
<p>举。舍利弗问须菩提。梦中说六波罗蜜。与觉时是同是别。师拈云。低声低声。须菩提云。此义幽深吾不能说。师拈云。烂泥里有刺。会中有个弥勒大士可往问之。师拈云。推过别人又争得。舍利弗遂问弥勒。师拈云。将错就错。弥勒云。谁为弥勒谁是弥勒者。师拈云。面皮厚三寸</p>
<p>举。僧问五祖。一大藏教是个切脚。未审切那个字。祖云。八啰娘。师云。迅雷不及掩耳</p>
<p>举。大沩示众云。今时人只得大机不得大用。仰山举此语似塔主。塔主踏翻凳子。沩山闻得呵呵大笑。师云。须知大机中有大用。大用中有大机。且道。双放双收时如何。刹竿头上仰莲心</p>
<p>举。药山谓云岩云。与我唤沙弥来。岩云。和尚唤他作么。山云。我有个折脚铛子。要伊提上挈下。岩云。恁么则与和尚出一只手去也。师云。举一明三是衲僧寻常行履。云岩既告往知来。药山亦不谬分付。崇宁虽百丑千拙。有个没底篮子。更望诸人两手提挈。何故。有条攀条</p>
<p>举。僧问破窖堕。如何是大修行人。窖云。担枷抱锁。僧云。如何是大作业人。窖云。坐禅入定。复云会么。僧云不会。窖云。汝问我善善不从恶。汝问我恶恶不从善。后有僧举似安国师。安云。此子会尽诸法无生。师云。穷善善自何生。究恶恶从何起。若能明见这个田地。便是诸法无生。有问崇宁。如何是大修行人。对他道。坐禅入定。如何是大作业人。对他道。担枷抱锁。且道。是同是别</p>
<p>举。僧问赵州。未有世界早有此性。世界坏时此性不坏。如何是不坏之性。州云。四大五蕴。僧云。此犹是坏底。如何是不坏之性。州云。四大五蕴。师云。千尺寒潭彻底清</p>
<p>举。长生问长庆。混沌未分时如何。庆云。露柱怀胎。生云。分后如何。庆云。片云点太清。生云。只如太清。还受点也无。庆不对。生云。恁么则含生不来也。庆亦不对。生云。直得纯清绝点时如何。庆云。犹是真常流注。生云。如何是真常流注。庆云。如镜常明。生云。未审向上还有事也无。庆云有。生云。如何是向上事。庆云。打鼓镜来相见。师云。长生善问。长庆善答。胶膝相投。水乳相合。不见古者道。身从无相中受生。犹如幻出诸形相。幻人心识本来无。罪福皆空无所住。若明此个颂。便见二老宿问答。始知父母未生已前既生之后全体露现。且道。打破镜来如何相见。抚掌云了</p>
<p>举。雪峰问僧。近离甚处。僧云。覆船。峰云。生死海未渡。为什么覆却船。僧无语。覆船代云。渠无生死。雪窦代云。久响雪峰。师代云。便与掀倒禅床。师云。雪峰有验人句。覆船有透关眼。雪窦有陷虎机。且道。崇宁成得个什么边事</p>
<p>举。雪峰示众云。世界阔一丈。古镜阔一丈。世界阔一尺。古镜阔一尺。玄沙指火炉云。且道。火炉阔多少。峰云。如古镜阔。沙云。老和尚脚跟未点地在。师云。现成公案。古镜本非火炉。打破笼罗。火炉即是古镜。若非父子投机。争见赤心片片。诸人作么生会他道这老汉脚跟未点地在。如来宝杖亲踪迹</p>
<p>举。云门示众云。尔若实未得个入头处。三世诸佛在尔脚跟下。一大藏教在尔舌头上。且向葛藤处会取。师云。崇宁土上加泥。敢道。直得沩山水牯。触杀东海鲤鱼。陕府铁牛。吞却嘉州大像</p>
<p>举。古者道。这一片田地。分付来多时也。我立地待尔构去。法眼云。这一片田地。分付来多时也。我坐待尔构去。师云。这一片田地。分付来多时也。我今日当众庆忏</p>
<p>举。前宝寿问后宝寿。父母未生已前。那个是本来面目。后宝寿罔措。一日在市见二人相争。有一人相劝云。尔得恁么无面目。寿遂大悟。师云。筑着磕着。当头彰本地风光。应声应色。直下无私毫透漏。还会他道得恁么无面目么。龙袖拂开全体现</p>
<p>举。南泉示众云。王老师自小养得一头水牯牛。拟向溪东牧。不免食他国王水草。拟向溪西牧。亦不免食他国王水草。不如随分纳些些。总不见得。师云。和光顺物与世同尘。不犯锋铓收放自在。是南泉本分草料。山僧自小亦养得一头水牯牛。有时孤峰独立。有时闹市纵横。不论溪东溪西。一向破尘破的。且道。即今在什么处着眼看</p>
<p>举。僧问镜清。学人未达其源。乞师指示。清云。是什么源。僧云。其源。清云。若是其源。争受指示。僧去后侍者问。适来是成褫伊否。清云无。者云。是不成褫伊否。清云无。者云。和尚尊意如何。清云。一点水墨两处成龙。师云。镜清具本分钳锤。有作家炉鞴。正如明镜当台举无遣照。虽则赴感应机。要且犹费葛藤。若是山僧。忽有问未达其源。对他是什么源。待伊道其源。劈脊便棒。更有问是成褫伊否。无和尚尊意若何。劈脊便棒。非唯截断众流。亦乃光扬宗眼。还辨得出么</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>