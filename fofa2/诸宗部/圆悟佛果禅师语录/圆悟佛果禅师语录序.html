<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录序</p>
<p>　　　　龙图阁直学士左朝奉大夫知处州军州事兼管内劝农使耿延禧撰</p>
<p>佛以一音。而演说法。故一切法。同此一音。三世诸佛此一音。六代祖师此一音。天下老和尚此一音。吾有正法眼藏。分付摩诃迦叶。乃此一音。正法眼藏向这瞎驴边灭却。亦此一音。以至风动林响泉鸣谷应亦此音。雷霆霹雳雨雹交横。亦此音。人语市声鹁鸠蛇蟆仓庚寒蝉亦此音。麻三斤。庭前柏树子。得髓得皮。老兄未彻。拄杖子[跳-兆+孛]跳。上三十三天。观音胡饼。却是馒头。无非此音。以至一切语言。铜锣盛油。银碗盛雪。鹧鸪啼华。珊瑚撑月。不落不昧。通身遍身。将心与汝安。吸尽西江水。亦无非此音。不作此音会。而作语言謷讹。妄生分别。无有是处。昔杨岐以此音。簧鼓天下。至圆悟大禅师。此音益震。师因频呼小玉之音与檀郎认得之音。然后大唱此音。不数德山歌。压倒云门曲。凡楼子我若无心之音。及盘山红轮西去之音。皆当立下风。尽是老冻脓。所以于建炎中兴天子前。奏此一音。四海寂默。而无敢鸣。云居安乐堂上。擅此一音。众人憎嫉。而无敢和。且道。此老子乘谁恩力。得恁么奇特。昔孔子穷于陈蔡之间。左据槁木。右击槁枝而歌。焱氏之风。有其具而无其数。有其声而无宫角。木声与人声。犁然有当于人之心。乃曰。今之歌者其谁乎。是亦此音。而世未之知也。圆悟老师其知之矣。予蚤事佛鉴。晚见老师。叩此一音。更无别调。学徒若平亦唱师家曲者。集师语要将以刊行。求为序篇。以冠卷首。若知此音。则圆悟老师功不浪施。若不知．此音。而以语言文字求会解者。是人行邪道。不能见老师云。绍兴三年十二月二十日序</p>
<p>圆悟禅师克勤。尝被遇今上皇帝。对扬正法眼藏。其道盛行。僧若平。鸠工聚材欲以师法语。传诸天下。以待后学。托严州天宁老元弼。丐予为叙。吁此果师之本旨哉。予闻师常偃处一室。坐断语言。转无上法轮。不容拟议。扬眉开口。立便丧身。才涉廉纤。老拳随起。每举到不与万法为侣公案。已是拖泥带水。落第二义。今乃欲褒集其平昔咳唾之音。铺陈而揄扬之。师其闻而有不释然者乎。虽然师之不得已而有言。我知之矣。譬彼时雨。随物济润。遐陬僻处。枯根蠹芽。若大若小。各各沾足。而太虚空本自无相。亦无有作。观览于斯者。宜得之言意之表。此集之行。在在处处。当有神物护持云。绍兴四年二月日。检校少保定国军节度使知枢密院事南阳郡开国侯张浚序</p>
<p>　　圆悟佛果禅师语录目录</p>
<p>卷第一　　　上堂一</p>
<p>卷第二　　　上堂二</p>
<p>卷第三　　　上堂三</p>
<p>卷第四　　　上堂四</p>
<p>卷第五　　　上堂五</p>
<p>卷第六　　　上堂六</p>
<p>卷第七　　　上堂七</p>
<p>卷第八　　　上堂八　小参一</p>
<p>卷第九　　　小参二</p>
<p>卷第十　　　小参三</p>
<p>卷第十一　　小参四</p>
<p>卷第十二　　小参五</p>
<p>卷第十三　　小参六　普说</p>
<p>卷第十四　　法语上</p>
<p>卷第十五　　法语中</p>
<p>卷第十六　　法语下　书　拈古上</p>
<p>卷第十七　　拈古中</p>
<p>卷第十八　　拈古下　颂古上</p>
<p>卷第十九　　颂古下</p>
<p>卷第二十　　偈颂　真赞　杂着　佛事</p>
<p>圆悟佛果禅师语录目录终</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>