<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录卷第十八</p>
<p>　　　　宋平江府虎丘山门人绍隆等编</p>
<p>　　拈古下</p>
<p>举。僧问马大师。离四句绝百非。请师直指某甲西来意。大师云。我今日劳倦。不能为汝说。问取智藏去。师着语云错。僧问智藏。藏云。我今日头痛。不能为汝说。问取海兄。师着语云错。僧问海。海云。我到这里却不会。师着语云错。僧回举似马大师。大师云。藏头白海头黑。师着语云错错。师拈云。若是明眼汉。一举便知落处。白云先师道。这僧担一担懞懂。换得个不安乐。马大师道。藏头白海头黑。白云拈云。风后先生只知其一不知其二。只如山僧下五个错。且道。落在什么处。莫将闲学解。埋没祖师心</p>
<p>举。僧问云门。如何是法身向上事。门云。向上与汝道即不难。作么生会法身。僧云。请和尚鉴。门云。鉴则且致。尔作么生会法身。僧云。与么与么。门云。这个是长连床上学得底。我问尔。法身还吃饭也无。僧无语。雪窦云。将成九仞之山。不进一篑之土。保福云。缺他一粒也不得。又古德云。唤什么作饭。师拈云。云门可谓驱耕夫牛。夺饥人食。权衡佛祖龟鉴宗乘。所以后来尊宿各出眼目扶立宗风。虽然如是只明得法身边事。未明得法身向上事。且如何是法身向上事。域中无向背。阃外有权衡</p>
<p>举。保寿开堂。三圣推出一僧。寿便打。圣云。恁么为人。非但瞎却这僧眼。瞎却镇州一城人眼去在。寿便归方丈。师拈云。保寿全机担荷。不妨奇特。要且只得一边。当时若善发明临济正法眼藏。待三圣道恁么为人。非但瞎却这僧眼。瞎却镇州一城人眼去在。便与本分草料。何故。一不做二不休</p>
<p>举。金牛行食次。问庞居士。生心受食净名已呵。去此二途。居士还甘否。士云。当时善现岂不作家牛。云岂干他事。士云。食到口边被人夺却。金牛便行食。士云。不消一句子。师拈云。善现作家金牛奇特。尽被庞居士一时领过了也。只如庞居士道不消一句子。且道。是那一句。端坐受供养。施主常安乐</p>
<p>举。僧问石门。年穷岁尽时如何。门云。东村王老夜烧钱。师拈云。可谓神通妙用。僧复问开先暹和尚。年穷岁尽时如何。暹云。依旧孟春犹寒。师拈云。不妨田地稳密。忽有问道林。年穷岁尽时如何。只对他道。定盘星上转风车</p>
<p>举。三圣道。我逢人则出。出则不为人。兴化道。我逢人则不出。出则便为人。师拈云。一人在孤峰顶上土面灰头。一人在十字街头斩钉截铁。有头有尾同死同生。且道。出则不为人底是。出则便为人底是。竖起拂子云。万古碧潭空界月。再三捞摝始应知</p>
<p>举。龙牙问翠微。如何是祖师西来意。微云。与我过禅版来。牙取禅版与翠微。微接得便打。牙云。打则任打。要且无祖师西来意。牙又问临济。如何是祖师西来意。济云。与我过蒲团来。牙取蒲团与临济。济接得便打。牙云。打即任打。要且无祖师西来意。住院后僧问。和尚当年见二尊宿。是肯伊不肯伊。牙云。肯即肯。要且无祖师西来意。师拈云。这汉参来莽卤。学处颟顸。虽然顾后瞻前。争奈藏身露影。既是无祖师西来意。用肯作么。若向个里辨得。山僧与尔拄杖子。若辨不得。和鼻孔一时失却</p>
<p>举。僧问云门。树雕叶落时如何。门云。体露金风。师拈云。云门善巧方便。可谓即事即理即隐即显。三句可辨一镞辽空。虽然犹是粘皮着骨。若有问蒋山。树雕叶落时如何。只对他道。撑天拄地。且道。是三句是一镞。试玉须经火。求珠不离泥</p>
<p>举。懒瓒和尚云。吾有一言绝虑忘缘。巧说不得只要心传。师拈云。这老汉。鱼行水浊。漏逗不少。虽然如是。个中或有解忘缘能绝虑者出来道。作么生是心传。若也会得。已传了也。若会不得。心即且置。毕竟是那个一言。归堂歇去</p>
<p>举。雪窦云。乾坤之内宇宙之间。中有一宝挂在壁上。达磨九年面壁。不敢正眼觑着。如今衲僧要见。劈脊便打。师拈云。雪窦妙中之妙奇中之奇。向佛祖头上提持。衲僧顶门凿窍。不妨自在。要且只见锥头利。不见凿头方。若是蒋山则不然。乾坤之内宇宙之间。中有一宝。竖起拄杖子云。在拄杖头上。拈起也天回地转。放下也草偃风行。有时八臂三头。有时壁立千仞。如今莫道衲僧要见。直饶千圣出来列祖齐至。并须倒退三千里。敢问大众。且道。什么人合得受用。分付天台木上座。突出南山鳖鼻蛇。撺拄杖下座</p>
<p>举。僧问大梅。如何是祖师西来意。梅云。西来无意。僧举似盐官。官云。一个棺木两个死汉。雪窦云。三个也有。师拈云。一串穿却</p>
<p>举。灵云颂云。三十年来寻剑客。几回叶落又抽枝。自从一见桃华后。直至如今更不疑。玄沙云。谛当甚谛当。敢保老兄未彻在。师拈云。唱弥高和弥寡。雪曲阳春。杀人刀活人剑。利物之要。有般底尚拘闻见随语作解。便说相谩谁不知。日下孤灯已失先照。毕竟什么处是未彻处。壶中日月长</p>
<p>举。玄沙问僧。近离甚处。僧云瑞岩。沙云。瑞岩有何言句。僧云。长唤主人公。自云喏喏。惺惺着。他日莫受人谩。沙云。一等是弄精魂。也甚奇怪。复云。何不且在彼中住。僧云。瑞岩迁化了也。沙云。如今还唤得应么。僧无语。雪窦云。苍天苍天。师拈云。万丈寒潭彻底月在当心。千尺岩松倚天风生幽谷。直得凛凛孤标澄澄风彩。及至月离碧嶂影落云衢。遂乃当面蹉却。当时这僧若是个汉。待伊道即今还唤得应么。当下便喝。非唯把定玄沙要津。亦与瑞岩老子出气</p>
<p>举。僧问风穴。九夏赏劳。请师言荐。穴云。一把香刍拈未暇。六镮金锡响摇空。师拈云。风穴用得当阳事。不妨风流儒雅。要且只道得途中句。或有问道林。九夏赏劳请师言荐。只对他道。四绝堂边呈瑞气。三湘江畔夺高标</p>
<p>举。舍利弗一日入城。见月上女出城。舍利弗问云。什么处去。女云。如舍利弗恁么去。舍利弗云。我方入城汝方出城。何言如舍利弗恁么去。女云。诸佛弟子当住何处。弗云。诸佛弟子当住大涅槃。女云。诸佛弟子既住大涅槃。我如舍利弗恁么去。师拈云。住无所住行无所行。见无所见用无所用。各人脚跟下廓同太虚。如十日并照触处光辉。苟知恁么。则与月上女同证无生得不退转。随去来处无不皆在大解脱中。三世诸佛鼻孔一时穿却。说什么如舍利弗恁么去</p>
<p>举。师祖问南泉云。摩尼珠人不识。如来藏里亲收得。如何是藏。泉云。王老师与汝往来者是。祖云。直得不往来时如何。泉云。亦是藏。祖云。如何是珠。泉云。师祖。祖应喏。泉云。去汝不会我语。师拈云。南泉一期垂手。收放擒纵则不无。要且未见向上事在。只如尽大地是如来藏。向什么处着珠。尽大地是摩尼珠。唤什么作藏。若明得有转身处。许他只具一只眼</p>
<p>举。僧问香林。如何是衲衣下事。林云。腊月火烧山。师拈云。举一明三衲僧孔窍。千差一辙本分钳锤。虽然如是。或有问道林。如何是衲衣下事。只对他道。绵包特石</p>
<p>举。南泉问僧。昨夜好风。僧云。昨夜好风。泉云。吹折门前一株松。僧亦云。吹折门前一株松。南泉又见僧问。昨夜好风。僧云。是什么风。泉云。吹折门前一株松。泉云。一得一失。师拈云。大凡酬唱随机着眼。辨龙蛇别缁素。所谓打鼓弄琵琶。相逢两会家。只如南泉道一得一失。敢问。阿那个得阿那个失。到这里须是向上人始得。还委悉么。鹅王择乳素非鸭类</p>
<p>举。修山主颂云。二破不成一。一法镇长存。若人一二解。永劫受沉沦。师拈云。直似倚天长剑凛凛神威。向平。坦坦处壁立千仞。壁立千仞处平坦坦。虽只道得一半。道林即不然。二破不成一。一法亦不存。不作一二解。永劫受沉沦</p>
<p>举。道吾问云岩。脱却壳漏子。向什么处相见去。岩云。向不生不灭处相见。师拈云。太周遮生。道吾云。何不道非不生不灭处。相见师拈云。太孤峻生。大凡善知识举一语垂一机。要明生死根源。令一切人明心见性去。岂不快哉。或有问道林脱却。壳漏子向什么处相见。只对他道。何处不逢渠</p>
<p>举。修山主颂云。欲识解脱道。诸法不相到。眼耳绝见闻。声色闹浩浩。师拈云。声不到耳色不到眼。声色交参万法成现。且道。还踏着解脱道也无。不省这个意。修行徒苦幸</p>
<p>举。僧问石巩。生死到来如何回避。巩云。这的无生死。师拈云。还识这的么。俊鹘捎空去。懵鸟泊篱头</p>
<p>举。古者道。生死中有佛则不迷生死。又有道。生死中无佛则无生死。师拈云。是则是。两口金刚宝剑。要且拂掠虚空。金山则不然。生死为诸佛根基。诸佛乃生死炉鞴。若解崄绝承当。即证六通八解</p>
<p>　　颂古上</p>
<p>举。德山小参示众云。老僧今夜不答话。问话者三十棒。时有僧出礼拜。德山便打。僧云。某甲话也未问。为什么打某甲。德山云。尔是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。德山握阃外威权。有当断不断不招其乱底剑。要识新罗僧。只是撞着露柱底瞎汉</p>
<p>大冶烹金忽雷惊春。草木秀发光辉日新。不费纤毫力。擒下天麒麟。全威杀活得自在。千古照耀同冰轮。话作两橛句中眼活。龙头蛇尾以指喻指。撞着露柱瞎衲僧。塞断咽喉无出气。拟议寻思隔万山。咭嘹舌头三千里</p>
<p>举。德山挟复子。到沩山上法堂。从东过西从西过东。沩山默坐不顾。德山云。无无便下去。复云。也不得草草。遂具威仪见沩山。提起坐具云。和尚。沩山拟取拂子。德山便喝。当时背法堂着草鞋便去。沩山至晚问首座。适来新到在什么处。首座云。当时背法堂着草鞋便去。沩山云。还识此子么。已后向孤峰顶上蟠结草庵。呵佛骂祖去在</p>
<p>大用不拘今古楷模。倒拈蝎尾平捋虎须。若非深辩端倪。何以坐观成败。俊处颖脱囊锥。高来卷舒方外。孤峰顶上浪滔天。正令当行百杂碎。咄</p>
<p>举。南泉参百丈涅槃和尚。丈问。从上诸圣还有不为人说底法么。泉云有。丈云。作么生是不为人说底法。泉云。不是心不是佛不是物。丈云。说了也。泉云。普愿只恁么。未审和尚如何。丈云。我又不是善知识。争知有说不说。泉云。普愿不会。丈云。我太杀为尔说了也</p>
<p>鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默默时语。人从陈州来。却往许州去</p>
<p>举。百丈再参马祖。祖举拂子。丈云。即此用离此用。祖挂拂子于旧处侍立少顷。祖云。尔已后鼓两片皮如何为人。丈取拂子举起。祖云。即此用离此用。丈挂拂子。祖便喝。丈大悟。后谓黄檗云。我当时被马祖一喝。直得三日耳聋</p>
<p>竖拂挂拂全机出没。即此离此较若画一。顶门当下轰霹雳。针出膏肓必死疾。承当一喝聋三日。师子神威恣返掷。百炼真金须失色。复云。有么有么。咄</p>
<p>举。道吾至一家吊慰。渐源抚棺问。生耶死耶。吾云。生也不道死也不道。源云。为什么不道。吾云。不道不道。后于石霜再举。始知落处。一日将锹子于法堂上。从东过西从西过东。霜云。作什么。源云。觅先师灵骨。霜云。洪波浩渺白浪滔天。觅什么灵骨。源云。正好着力。太原孚云。先师灵骨犹在</p>
<p>生耶死耶筑着磕着。不道不道藏头露角。黄金灵骨铿锵。白浪滔天卓荦。殷勤为语透关人。万里孤光长烁烁。无摸索赵州。石桥成略彴</p>
<p>举。灵山会上有一女子。于佛前入定。佛敕文殊出之。文殊绕女子三遭。鸣指一下。女子入定俨然。文殊遂运神力托至梵天扑下。女子亦复俨然。佛云。非但汝一人出此女子定不得。设使百千万亿文殊亦出不得。下界有罔明菩萨。能出此定。佛语未竟。罔明从地涌出。佛敕令出定。罔明绕女子三匝。鸣指一下。女子遂出定。老宿征云。文殊是七佛之师。为什么出女子定不得。罔明为什么却出得</p>
<p>大定等虚空。廓然谁辩的。女子与瞿昙。据令何条直。师子奋迅兮摇干荡坤。象王回旋兮不资余力。孰胜孰负谁出谁入。雨散云收青天白日。君不见马驹踏杀天下人。临济未是白拈贼</p>
<p>举。清原谓石头云。人人尽道。曹溪有消息。头云。有人不道曹溪有消息。原云。大藏小藏从何得。头云。尽从这里去</p>
<p>有消息太沉屈。无消息转埋没。大藏小藏从兹出。撒沙撒土无终极。甜如蜜苦如檗。明如日黑如漆。击碎千年野狐窟。填沟塞壑少人识</p>
<p>举。僧问云门。佛法如水中月是不。门云。清波无透路。僧云。和尚从何得。门云。再问复何来。僧云。更恁么去时如何。门云。重叠关山路</p>
<p>遍界不藏清波澄寂。互换投机箭锋相直。提起向上钳锤。石火电光莫及。便恁么隔关山。碧潭云外不相关</p>
<p>举。僧问龙牙。二鼠侵藤时如何。牙云。须知有隐身处始得。僧云。如何是隐身处。牙云。还见侬家么</p>
<p>堂堂成见密密难见。二鼠虽黠莫逢其便。藤枝透出未生前。正眼当阳巧回换。龙牙老机如电。遇贱即贵贵即贱</p>
<p>举。圆觉经云。以大圆觉为我伽蓝。身心安居平等性智</p>
<p>毫发不留纵横自由。阃外乾坤廓落大方无外优游。明明祖师意。明明百草头。搋破狐疑网。截断爱河流。纵有回天力。争如直下休。四衢道中净裸裸。放出沩山水牯牛</p>
<p>举。僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。后有僧举似赵州。州云。不可从鼻孔里入去也。僧却问。古涧寒泉时如何。州云苦。僧云。饮者如何。州云死。雪峰闻之云。赵州古佛。从此不答话</p>
<p>赵州象骨岩。举世无伦拟。共抚没弦琴。千载清人耳。古涧寒泉瞪目凝然。不从口入饮者忘筌。重出语苦又死不答话同彼此。相逢两会家。打鼓弄琵琶。个中谁是的。白鸟入芦华</p>
<p>举。外道问佛。不问有言不问无言。世尊良久。外道云。世尊大慈大悲。开我迷云令我得入。外道既去。阿难问世尊云。外道有何所证。世尊云如世良马见鞭影而行</p>
<p>不问有无言。言前立问端。两边俱坐断。一剑倚天寒。鞭影未动历块过都。慈门既开陵有轹无。辽天鼻孔须穿却。谁是追风天马驹</p>
<p>举。僧问六祖。黄梅意旨是什么人得。祖云。会佛法人得。僧云。和尚还得也无。祖云。我不得。僧云。为什么不得。祖云。我不会佛法</p>
<p>斩钉截铁大巧若拙。一句单提不会佛法。尽他叶落华开。不问春寒秋无。别别。万古碧潭空界月</p>
<p>举。太原孚上座问鼓山。父母未生时鼻孔在什么处。山云。即今生也鼻孔在什么处。孚不肯乃云。尔问我与尔答。山云。父母未生前鼻孔在什么处。孚乃摇扇而已</p>
<p>父母未生前。生也只如然。一般拈掇能。奇巧直下浑。如火里莲腾今焕古。极妙穷玄大可怜。清风长满座。一万八千年</p>
<p>举。干峰示众云。举一不得举二。放过一着落在第二。云门出云。昨日有一僧。从天台来却往径山去。峰云。典座今日不得普请</p>
<p>春兰与秋菊。一一各当时。底处无回互。怨谁分髓皮。风来鸟已觉。露重鹤先知。为问何能尔。渠侬初不知</p>
<p>举。云岩问道吾。大悲菩萨用许多手眼作么。吾云。如人夜间背手模枕子相似。岩云。我会也。吾云。尔作么生会。岩云。遍身是手眼。吾云。太杀道只道得八成。岩云。尔又作么生。吾云。通身是手眼</p>
<p>遍身是通身是。酥酪醍醐为一味。毫端涌出须弥卢。芥子吸竭沧溟水。十虚吞烁正眼寥廓。照用同时人境俱夺。棒头喝下错承当。背手拈来也失却。莫莫水是水兮山是山。切忌无绳而自缚</p>
<p>举。洞山夏末示众云。初秋夏末。直须向万里无寸草处去。众无语。僧举似石霜。霜云。何不道出门便是草</p>
<p>新丰路坦然。岂事正偏圆。万里无寸草。何人可向前。机不转堕尘缘。透得脱犯风烟。浏阳端的破中边。出门已是草芊绵。投机傥善谙来脉。两岸俱玄一不全。复云。看脚下</p>
<p>举。定山夹山同行。定山云。生死中无佛则无生死。夹山云。生死中有佛则不迷生死。二人各谓己语亲切。往大梅举而质之。梅云。一亲一疏。二人下去。次日夹山往问。阿那个亲。梅云。亲者不问。问者不亲。夹山住院后举此谓众云。我当时失却一只眼。雪窦拈云。夹山毕竟不知当时换得一只眼</p>
<p>有佛不迷无佛则迷。大梅顶门正眼划时已验亲疏。家抱荆山璞。人握灵蛇珠。失却与换得。同归故殊途。作家金槌当面掷。临机俊鹞趁不及。将谓赤须胡。更有胡须赤</p>
<p>举。赵州云。老僧答话去也。有解问底致将一问来。时有僧出礼拜。州云。比来抛塼引玉。却引得个墼子。下座。后法眼举问觉铁觜。此意如何。觉云。与和尚举个喻。如国家拜将相似。问谁人去得。有一人云。某去得。答云。汝去不得。法眼云。我会也</p>
<p>千年田八百主。谁当机辨来处。赵州要答话。抛塼引墼子。觉老话端倪。如拜将相似。去得去不得。言下分缁素。个里高于万仞峰。不动纤毫擒佛祖。崇宁效古所作答话去也。或有个出来。只向伊道了</p>
<p>举。马祖百丈西堂南泉玩月次。祖指月问西堂。正当恁么时如何。西堂对云。正好供养。问百丈。丈对云。正好修行。问南泉。泉拂袖便去。祖云。经入藏禅归海。唯有普愿独超物外</p>
<p>皎皎凝虚碧。沉沉发皓彩。秋色共澄清。永夜临寰海。修行供养逗圆机。聊闻便去超方外。马驹儿端的别。万古定乾坤。一言全杀活。复云。高着眼</p>
<p>举。金牛行食次。问庞居士云。生心受食净名所呵。去此二途。居士还甘否。士云。当时善现岂不作家。牛云。岂干他事。士云。食到口边被人夺却。牛便行食。士云不消一句子</p>
<p>净名呵善现。金牛勘庞老。彼此不相饶。峻机无处讨。云行雨施雷奔电扫。杀虎陷虎出草入草。毗婆尸佛早留心。直至如今不得妙</p>
<p>举。师祖问南泉。摩尼珠人不识。如来藏里亲收得。如何是藏。泉云。王老师与尔往来者是藏。雪窦云。草里汉。祖云。直得不往来时如何。泉云。亦是藏。雪窦云。雪上更加霜。祖云。如何是珠。泉云师祖。祖云诺。雪窦云。百尺竿头作伎俩未是崄。若向个里着得一只眼。宾主互换。便能深入虎穴。或不恁么。直饶师祖悟去。也是龙头蛇尾汉</p>
<p>苍鹰逐兔骊龙玩珠。透青眼不瞬。照物手宁虚。往来不往来。草里谩涂糊。百尺竿头入虎穴。分明月上长珊瑚</p>
<p>举。僧问药山。如何是道中至宝。山云。谄曲。僧云。不谄曲时如何。山云。倾国莫换</p>
<p>道中有至宝。济世无伦匹。药峤发深藏。唯云。莫谄曲不谄曲。倾国相酬未相直。壁立万仞此心真。不必当来问弥勒</p>
<p>举。僧问云门。学人不起一念。还有过也无。门云。须弥山</p>
<p>石笋抽条泥牛吼月。谁料同舟自胡越。应机涌出须弥山。一念不生何处雪。金刚宝剑当头截</p>
<p>举。僧问投子。一大藏教还有奇特事也无。子云。演出一大藏</p>
<p>顿渐偏圆权实空有。钉觜铁舌河目海口。一道清虚亘古今。八角磨盘空里走</p>
<p>举。智门问五祖戒和尚。暑往寒来则不问。林下相逢事若何。戒云。五凤楼前听玉漏。门云。争奈主山高案山低。戒云。须弥顶上击金钟</p>
<p>高高峰顶翻银浪。深深海底起红尘。金钟玉漏相酬酢。疑杀滔滔天下人。苟非作者孰问关津。执鞭回首四海良邻。君不见仲尼温伯雪。倾盖相逢也奇绝</p>
<p>举。本仁示众云。寻常不欲向声前句后鼓弄人家男女。何故。且声不是声。色不是色。僧问。如何是声不是声。仁云。唤作色得么。僧云。如何是色不是色。仁云。唤作声得么。僧无语。仁云。且道。为汝说答汝话。若人辨得。许尔有个入处</p>
<p>声出虚色生无。声前句后转涂糊。间不容发安可名模。堂堂圆应没锱铢。巧张炉鞴费分疏。争如棒下无生忍。闻见馨香满道涂</p>
<p>举。云门问僧云古佛与露柱相交。是第几机。僧无语。门云。尔问我与尔道。僧遂问。门云。一条绦三十文。僧云。如何是一条绦三十文。门云。打与。代前语云。南山起云北山下雨</p>
<p>油然南山云。霈然北山雨。露柱笑呵呵。灯笼超佛祖。中涌边没西天东土。楼阁门开竟日闲。野老不知何处去</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>