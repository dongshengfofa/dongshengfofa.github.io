<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录卷第一</p>
<p>　　　　宋平江府虎丘山门人绍隆等编</p>
<p>　　上堂一</p>
<p>住成都府崇宁万寿禅寺。师在昭觉。初受六祖请。拈帖示众云。幸自无事。须要个护身符子作么。然祸不入慎家之门。且作么生断这公案。会么。兵随印转。请维那剖露</p>
<p>举法衣云。古人事不获已。挂弊垢衣。如今推免不下。入这群队去也。大庾岭头藏不得。如今也要大家知。指法座云。尽十方都是个宝华王座。长在里许。又何须特地。车不横推。理不曲断</p>
<p>升座乃云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。僧问。逢人即不出。出即便为人。逢人即出。出即不为人。未审如何。师云。两个无孔铁锤。进云。把断要津。还有为人处也无。师云。百杂碎。进云。恁么则如龙得水去也。师云。知则得。问承师有言。如今也要大家知。未审知个什么。师云。风行草偃。进云。恁么则恩深无语。怀抱分明。师云。分明底事又作么生。僧云。通身无影象。步步绝行踪。师云。一不成二不是。问如何是道中至宝。师云。待儞脱却业识来向儞道。进云。业识已脱。请师指示。师云。种谷不生豆。问宝剑出匣海蚌初开。向上宗乘乞师直指。师云。横按镆[鉺*ㄗ]全正令。进云。恁么则坐断十方去也。师云。七纵八横。进云。宝藏拨开于此日。五叶千灯事转新。师云。曲不藏直。乃云。一向目视云霄壁立千仞。则孤负诸圣。一向拖泥涉水灰头土面。则埋没自己。如今恁么也得。不恁么也得。且贵正眼流通。还委悉么。直饶高步毗卢顶。不禀释迦文。婢视声闻。奴呼菩萨底来。也须亡锋结舌。自余故是出头不得。所以道。三世诸佛只言自知。历代祖师全提不起。一大藏教诠注不及。明眼衲僧自救不了。若据本分草料。犹是节外生枝。不涉化门一句。作么生道。阵云横海上。拔剑搅龙门。下座。次受昭觉请。拈帖云。有眼者见。有耳者闻。不从天降。不从地涌。既然符到奉行。岂可囊藏被盖。请维那宣过</p>
<p>升座云。火不待日而热。风不待月而凉。鹤胫自长。凫胫自短。松直棘曲。鹄白乌玄。头头露现。若委悉得。随处作主。遇缘即宗。竿木随身。逢场作戏。有么有么。问灵云见桃华。衲子如何通信。师云。满山红烁烁。进云。上机顿晓。中下何如。师云。顶门上着眼。进云。功不浪施去也。师云。儞脚跟下作么生。僧云。踏破澄潭月。师云。当空轰霹雳。进云。泥牛吼处天关转。木马嘶时地轴摇。师云。阇梨还和得么。僧拍手三下。师云。错错错。进云。灵山授记未到如此。师云。不是苦心人不知。进云。轻轻蹑足龙门过。惹得清风动地来。师云。被阇梨带累。问大庾岭头提不起。如今何得在师边。师举拂子。进云。拈来当宇宙。锦上更铺华。师云。一叶落知天下秋。进云。九九八十一。还归有道君。师云。但恁么信取。问兵随印转。和尚今日兵印在手。如何受用。师云。看取令行时。进云。和尚还用得斩诸侯剑么。师云。吓杀人。进云。四海浪平龙睡稳。九天云静鹤飞高。师云。却得阇梨共证明。进云。昭觉从此佛日光辉去也。师云。也不消得。乃云。我本无心有所希求。今此宝藏自然而至。上是天下是地。左边厨库右边僧堂。前是佛殿三门。后是寝堂方丈。宝藏在什么处。还见么。如今坐立俨然。见闻不昧。光辉溢目。寂尔无垠。尽凡圣情脱知见缚。长河为酥酪。大地变黄金。从自己胸襟流出一句。作么生道。今古长如白练飞。一条界破青山色。下座</p>
<p>指方丈云。衲僧家。魔宫虎穴尚乃安居。何况利生接物处所。还知此室么。诸天拥护。诸圣证明。其善知识端居此中。与人解黏去缚。既有如是胜相。山僧于中如何施设。不入惊人浪。难寻称意鱼。作么生是入门句。水归巨海波涛静。云到苍梧气象闲。便入方丈</p>
<p>开堂拈疏示众云。灵山单传密旨。曹溪嫡嗣正音。尽在个里。请表白拈出</p>
<p>指法座云。三世诸佛于此转法轮。历代宗师于此提祖印。欲行千里一步为初。不免起模画样去也。遂升座拈香云。奉为今上皇帝。祝严圣寿。万岁万岁万万岁。又拈香云。奉为判府内翰诸位勋贵。又拈香云。此一瓣香。不从葱岭带来。亦非胸襟流出。在南中见三十余员尊宿。末后撞着个老作家。被他一槌击碎。今日对众说破。奉为见住蕲州五祖演和尚。以酬法乳。保福赞和尚白槌云。法筵龙象众。当观第一义。师云。把断世界还观得也无。直饶一槌未落已前。荐得犹落二三。且作么生是第一义。有知落处底么。出众相见。僧问。释迦说法多宝证明。和尚开堂内翰临顾。半山相见即不问。妙峰孤顶事如何。师云。瑞气腾空。进云。恁么则片云生谷口。万仞碧嵯峨。师云。能有几人知。进云。圣明天子以何报答。师举拂子。进云。天上有星皆拱北。人间无水不朝东。师云。且得领话。问七擒七纵则不问。宾主相逢事若何。师云。宝剑倚天光灿烂。进云。碧眼胡僧笑点头。师云。相识满天下。进云。昨夜三更明月下。夺取骊珠归去来。师云。谁是个中人。僧问。三贤未达十圣难知。如何是此宗。师云。无孔铁锤当面掷。进云。吓杀人。师云。吓得一个。进云。也知和尚惯恁么。师云。儞又作么生。僧云。鹞子过新罗。师云。自知较一半。乃云。玄机独唱截断众流。摆拨不拘更无回互。直饶释迦弥勒。不敢当头着眼。倚天长剑凛凛神威。杲日当空澄澄光彩。无物不为妙用。无法不是真乘。控佛祖大机。廓人天正眼。当阳晓示。只贵知归。才涉思量。白云万里。是故先圣道。我此法印。为欲利益世间故说。在所游方勿妄宣传。今日人天普集。对众分明剖露。举拂示众云。大众见么。一处真千处百处一时真。一句透千句百句一时透。拈起也乾坤岌崿。放下也河海晏清。不拈不放又作么生。万仞峰头高着眼。大千沙界一浮沤。遂举。法灯云。山僧本欲深栖岩窦隐遁过时。盖缘清凉老人有未了底公案。出来为诸人了却。时有僧问。如何是未了公案。法灯便打云。祖祢不了殃及儿孙。僧云。过在什么处。法灯云。过在儞殃及我。师云。法灯纵域中杀活握阃外威权。直得气概惊群风标独立。山僧卑志本亦如斯。今日出来。正缘五祖老师有个见成公案。对众举扬。有不惜性命底。试出挨拶看。如无不免自拈自弄去也。喝一喝。以拂子击禅床。下座</p>
<p>上堂。僧问。言无展事语不投机时。如何委悉。师云。未问已前百杂碎。进云。恁么则只许老胡知也。师云。摸索不着。进云。千圣出来也摸索不着。师云。眼睛突出。乃云。不是目前法。亦非心外机。直下绝承当。当阳无向背。一处明去千百处光辉。一言通时千言百言透脱。非心非佛。拈向一边。举古举今。拨致一处。只诸人分上还证据得么。若证据得。三世诸佛于中成道。神通变化于中流出。大地山河于中发现。九类四生于中长育。且作么生是该罗万有一句。来年更有新条在。恼乱春风卒未休。下座</p>
<p>上堂。僧问。祖意敬意是同是别。师云。两轮交互照。进云。恁么则匹上不足也。师云。又被风吹别调中。问如何是涅槃心。师云。万派悉归源。进云。如何是差别智。师云。千差俱不动。进云。都来不消得去也。师云。儞放宝剑。在什么处。僧云。高着眼。师云。话作两橛。乃云。远问近对。万世如今。举东明西。千途一辙。无事上演事。无为处作为。非色非声青黄顺逆。非心非佛宾主交参。全承此个威光。不在别处流转。且道。此个是什么。若唤作佛。头上安头。若唤作法。无绳自缚。祖师巴鼻是抱赃叫屈。向上机关是扬声止响。直得总不恁么。始较些子。且道。既总不恁么。因什么却较些子。莫怪从前多意气。他家曾谒圣明君。下座</p>
<p>上堂云。独掌不浪鸣。独树不成林。建法幢立宗旨。须是互为宾主安贴家邦。所以道。我若坐时尔须立。我若立时尔须坐。我若孤峰独宿。尔须偃息干戈。我若天上人间。尔须三头六臂。然后可以光扬佛日。且道。浩浩之中如何辨主。是处是慈氏。无门无善财。下座</p>
<p>上堂。僧问。掬沙献佛果感轮王。法宝今开有何利益。师云。千重百匝。进云。过往生天见存获益去也。师云。不用阇梨重注脚。问向上一路请师直指。师云。一棒打破虚空。进云。过在什么处。师云。不识痛痒汉。进云。此犹是德山底。师云。山僧从来借路经过。乃云。眨上眉毛蹉过。大似开眼尿床。见成公案放行正是黠儿落节。恁么不恁么。总得曳尾灵龟。不是心不是佛不是物。虚空钉橛进得。许多闲门破户。独是死水藏龙。倾湫倒嶽一句作么生道。巨灵抬手无多子。分破华山千万重。下座</p>
<p>上堂云。觉即了不施功。丽天杲日印长空。净五眼得五力。匝地清风有何极。途中受用底似虎靠山。世谛流布底如蛾投焰。且道。放行为人好。把住为人好。横按镆[鉺*ㄗ]全正令。太平寰宇斩痴顽。下座</p>
<p>上堂云。化育之本物我同途。祖佛之源古今不易。灵然独露透声色无遗。廓尔见前拘动寂不得。坐却意见截却语言。根尘中不隔丝毫。声色外去来无际。恁么透得古今生死。头出头没悉皆坐断。苟或未然。有寒暑兮促君寿。有鬼神兮妒君福。下座</p>
<p>上堂云。法界不容身。佛眼觑不见。圣智离言说。海口莫能宣。直截当阳已成阶级。转身吐气转见周遮。明明无覆藏。明明绝点翳。宽若太虚清如古镜。若以眼见文殊横身。若以耳闻观音彰用。若以心知普贤当堂。且道。毗卢遮那在什么处。眨上眉毛。下座</p>
<p>上堂云。一毫穿众穴。大地没遮栏。遍界不曾藏。古今无向背。刹刹尔尘尘尔。句句尔念念尔。还明得么。若明得去。不费纤毫力。直入解脱门。绝承当一句作么生道。喝一喝。下座</p>
<p>上堂云。机轮未转。大地黑漫漫。古镜当轩。沙界净裸裸。坐却意根无动转处。塞却咽喉无吐气处。却是个真实底人。提得即天上人间。拨着便冰消瓦解。正当命脉上如何点。八月秋何处热。下座</p>
<p>上堂云。一即一切。实际理地。一切即一。本来无物。拈起也吒吒沙沙。放下也绵绵密密。三界长时独露。十方无处容身。孤峰顶上倒行。十字街头横卧。目视云霄则且致。鱼行酒肆一句作么生道。放憨作么。下座</p>
<p>改昭觉寺为崇宁。敕黄到。开堂师拈。敕黄示众云。匝地普天皆承恩力。九州四海悉禀威灵。百千法门中殊特法门。无量妙义中真实胜义。如今从天降下。不在眼目定动唇吻合开。验在目前一时荐取。宣敕罢。指法座云。大众。这一条路。千圣共知。徐行踏断流水声。纵观写出飞禽迹。且道。如何进步。要提无相毗卢印。须向千峰顶上行</p>
<p>升座拈香示众云。光吞万象气绝诸尘。始从拨草瞻风。以至入廛垂手。等闲不欲全彰。切恐惊群动众。今日拈来。奉为今上皇帝祝严圣寿。次拈香云。奉为判府尚书诸衙勋贵。次拈香云。十年淮甸受尽辛勤。一道清虚亲蒙印可。不敢孤负。奉为五祖老师以酬法乳。正法和尚白槌。师乃云。驾千钧弩一击便行。射透铁围不容拟议。一言之下杀活全彰。寸机之中包括群象。直须当头点破。可以千眼顿开。更若四顾踌躇。便见捞天摸地。有构得底。出众相见。僧问。三通鼓罢。四众临筵。学人上来。请师说法。师云。天晴日出。进云。莫只这是。为复别有。师云。且只了一头。进云。两头时如何。师云。看尔承当不得。问百华竞秀妙德家风。一亘晴空普贤境界。去此二途请师指示。师云。石笋抽条长一丈。进云。莫便是和尚为人处也无。师云。这边那里两头垂。进云。请师拈出。师云。犹自不知。进云。恁么则骑牛穿市过。师云。终是謷讹。问有一语全规矩。今日开堂有何祥瑞。师云。乾坤廓落无边际。杲日当空宇宙明。进云。一点水墨两处成龙去也。师云。说什么两处。僧问。语默涉离微。如何通不犯。师云。天知地知。进云。恁么则验在目前去也。师云。尔见什么。进云。日月光天德。山河壮帝居。师云。却较些子。乃云。全机大用触处见成。溢目清光贯通今古。一尘含法界。一念遍十方。尽大地是真实人。总刹海为大解脱。只在当人略回光相自着眼看。可以克证无生顿超方便。是故诸佛出世为一大事因缘。祖师西来亦不出见性成佛。只如今日奉皇帝敕。建大伽蓝赐额度僧。祝严圣寿。一场佛事。耀古腾今。判府旌旆光临。群贤车盖毕集。四众瞩仰万姓歌谣。为国开堂举扬宗教。山僧不敢囊藏被盖。其有诸佛说不尽底。祖师提不起处。对众八字打开去也。遂举拂子云。大众还见么。击禅床云。还闻么。见处透脱闻处精明。一念返本还源。即具顶门三眼。万里更无纤翳。千圣齐立下风。坐断报化佛头。直得壁立千仞。且道。是什么人境界。雕弓已挂狼烟息。万里歌谣贺太平。下座</p>
<p>上堂云。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道。如何展演。域中日月纵横挂。一亘晴空万古春。下座</p>
<p>上堂云。当阳有路祖佛共知。觌面相呈见闻不隔。万象不能藏覆。千圣无以等阶。活鱍鱍绝承当。净裸裸无回互。直饶棒如雨点。喝似奔雷。犹未动着向上关捩在。如何是向上关捩。瞎却诸圣眼。哑却山僧口。日午打三更。面南看北斗。下座</p>
<p>闻五祖讣。上堂云。大庾岭头笑却成哭。崇宁门下哭却成笑。何故。吃泉水贵地脉。且要正眼流通宗风不坠。所谓无常生死法。与我不相干。若能如是见。不用哭苍天。既不用哭苍天。如何通信。请大众拈香。两彩一赛。下座</p>
<p>上堂云。般若流运四象迁移。正眼密弘一阳来复。昆虫动植悉禀此恩。履地奉天咸知庆贺。且道。无阴阳地上。还有这个消息也无。日南长至晷运推移。错。下座</p>
<p>上堂云。大人具大见。大智得大用。胸中怀六合。袖里挂金锤。高提祖印据寰中。万里孤光长溢目。直得清风匝地雨洒长空。截断两头归家稳坐。所以道。映眼时若千日。万象不能逃影质。凡夫只是未曾观。何得自轻而退屈。只如尽华藏世界海。穷虚空边际。都卢是个金刚眼。且作么生观。揉石渡头风浪静。三三两两钓鱼船。下座</p>
<p>上堂。僧问。一大藏教那个是头。师云。如是我闻。进云。此是阿难底。如何是和尚底。师云。山僧用得甚快。乃云。一言道合随处皆真。一句无私全彰宝印。问得也善不问甚奇。烜赫光明本无向背。所以道。无边刹海。自他不隔于毫端。十世古今。始终不移于当念。不隔处总十方为真境。不移处贯十世于目前。净裸裸脱尘情。赤洒洒无盖覆。直得千圣同躔万机顿赴。还会么。竿头丝线从君弄。不犯清波意自殊。下座</p>
<p>上堂。僧问。如何是教外别传一句。师云。问取灯笼。进云。谢师答话。师云。自领出去。进云。却是禅外别传也。师云。三千里外过崖州。问学人不恁么时如何。师云。莫乱统。进云。赵州庭前柏。崇宁庭前楠。是同是别。师云。莫眼华。进云。一种没弦琴。惟师弹得妙。师云。山僧亦不承当。乃云。在天成象在地成形。日月为照临。四时作寒暑。居谷盈谷处坑满坑。有情则动转施为。无情则森罗显焕。如今在山僧拄杖头上。指山山崩。指海海竭。点铁成金。点金成铁。搅长河为酥酪。化酥酪为长河。见诸人不会。变作无边身菩萨。十方六趣悉皆普现去也。还见么。鸳鸯绣出从君看。不把金针度与人。以拄杖击禅床。下座</p>
<p>上堂。僧问。如何是正主。师云。万派皆归海。千山必仰宗。进云。见成公案去也。师云。脚下黑如漆。进云。莫谩学人好。师云。具行脚眼未。僧云。和尚道什么。师云。堕坑落堑。乃云。智光洞照十方。万有全归一念。宽阔非外。寂寥非内。闹市里天子。百草头老僧。物物头头全身。尘尘刹刹大用。不落己见外缘一句。作么生道。禹力不到处。河声流向西。下座</p>
<p>上堂。僧问。入门一句作么生道。师云。引得一个上钩来。进云。争奈吞却万象。师云。无孔铁槌。进云。学人今日失利。师云。三点两点愁杀人。乃云。觌面见得在圣犹亏。才涉关津白云万里。谛实处不思议。绵密处同真际。把断世界无丝毫透漏。脱洒一句作么生道。万仞峰头独足行。下座</p>
<p>上堂。孤迥峭巍巍。始终活鱍鱍。唤作禅道祖佛。眼中着屑。不唤作禅道祖佛。掘地觅天。还有得入者么。从他千古万古黑漫漫。填沟塞壑无人会。下座</p>
<p>上堂云。点即不到。一大藏教锦上铺华。到即不点。祖师西来金声玉振。且道。祖意教意是同是别。碧潭云外不相关。下座</p>
<p>上堂云。三转法轮于大千。其轮本来常清净。一切诸佛皆恁么转。若向下去。三乘五性顿渐偏圆。若向上去。不唯觅下口处不得。临济德山目瞪口呿。且道。不落上下又作么生。谁是出头人。下座</p>
<p>上堂云。僧云。直待金星现。烧然始到头。学人金星在手时如何。师云点。进云。恁么则不到头也。师云。乱走衲僧。进云。争奈金星河。师云。蹉过了也。僧问。祖师也恁么道。天下老和尚也恁么道。未审崇宁作么生道。师云。山僧不恁么道。进云。撞着磕着去也。师云。撞着个什么。进云。禅客相逢只弹指。师云。两头三面。进云。杀活临时。师云。脚头脚底。师云。入荒田不拣。三千里外黑漫漫。牛头没马头回。百亿万劫没交涉。拈一放一节外生枝。举古举今无风起浪。山僧今日一时坐断。且道。还有为人处也无。千峰势到岳边止。万派声归海上消。下座</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 