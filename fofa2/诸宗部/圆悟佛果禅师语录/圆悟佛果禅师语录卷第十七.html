<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录卷第十七</p>
<p>　　　　宋平江府虎丘山门人绍隆等编</p>
<p>　　拈古中</p>
<p>举。德山小参示众云。老僧今夜不答话。问话者三十棒。时有僧出礼拜。山便打。僧云。某甲话也未问。因甚打某甲。山云。尔甚处人。僧云。新罗人。山云。未跨船舷好与三十棒。师云。德山大似金轮圣王。寰中独据四方八表无不顺从。等闲布一敕施一令。直得草偃风行。若不是这僧。争见杀活擒纵威德自在。法眼云。大小德山。话作两橛。圆明云。大小德山。龙头蛇尾。雪窦云。德山握阃外威权。有当断不断不招其乱底剑。虽则直截单提各能扶竖。德山要且只扶得末后句。未扶得最初句在。且作么生是德山最初句。大鹏欲展摩霄翅。谁顾崩腾六合云</p>
<p>举。太原孚上座问鼓山。父母未生已前鼻孔在什么处。山云。即今生也鼻孔在什么处。孚不肯乃云。尔问我与尔道。鼓山问。父母未生已前鼻孔在什么处。孚但摇扇而已。师云。奇特因缘。须以奇特激发。殊胜大事。须以殊胜举扬。虽然隐显无差。其奈巧拙有异。或有问崇宁。父母未生已前鼻孔在什么。只劈口便掌</p>
<p>举。临济入僧堂。两堂首座齐下喝。僧问临济。还有宾主也无。济云。宾主历然。师云。正敕既行诸侯避道</p>
<p>举。沩山普请次静版鸣。有一僧拍手呵呵大笑归去。沩山云。奇哉此是观音入理之门。至晚问其僧。适来尔见什么道理。僧云。朝来未吃饭。闻版声欢喜。沩山云。赚杀人。镜清云。当时沩山有此一僧。鼓山云。当时沩山无此一僧。师云。这僧洪音大振。直得一千五百人善知识眼目定动。及乎勘证将来。却打个背翻筋斗。若不是沩山。争见汗马功高。后来道有此一僧只得一半。道无此一僧只得一半。今日板声钟声鱼声鼓声齐振。或有个拍手呵呵大笑。直向伊道。观音菩萨来也</p>
<p>举。道吾与渐源至一家吊慰。源抚棺榇问吾云。生耶死耶。道吾云。生也不道死也不道。源云。为什么不道。吾云。不道不道。渐源网测。后来在一处闻诵观音经。应以比丘身得度者。即现比丘身而为说法。忽然大悟。师云。道吾横身为物指出生死根源亲到宝山。一问当面蹉却。若不是金刚正性宿植根深。争得向平田浅草蓦地回光。见得道吾着力相为处。目作么生是道吾着力相为处。试请道看</p>
<p>举。僧问镜清。新年头还有佛法也无。清云有。僧云。如何是新年头佛法。清云。元正启祚。僧云。谢师答话。清云。镜清今日失利。又僧问明教。新年头还有佛法也无。教云无。僧云。年年是好年。为什么却无。教云。张翁吃酒李翁醉。僧云。老老大大龙头蛇尾。教云。明教今日失利。师云。镜清道有也失利。明教道无也失利。且道。誵讹在什么处。若明得去。不妨识进退别休咎。始知一句下有分身之意。有出身之路。今日崇宁忽有人问。新年头还有佛法也无。对他道。不在这两头。他或道。为什么如此。崇宁今日失利。且道。与古人是同是别</p>
<p>举。灵云见桃华悟道颂。三十年来寻剑客。几回叶落又抽枝。自从一见桃华后。直至如今更不疑。玄沙云。谛当甚谛当。敢保老兄未彻在。师云。千钧之弩不为鼷鼠发机。灵云既拨动天关。玄沙乃掀翻地轴。且道。那个是未彻处。具透关眼者试请辨看</p>
<p>举。遵布衲在药山浴佛次。山云。尔浴得这个。还浴得那个么。遵云。把将那个来。师云。药山问处闇隔重关。遵老答来一槌两当。不可只守这一路也。或有问崇宁。只浴得这个。还浴得那个么。提起杓子向伊道。何似生</p>
<p>举。古者道。护生须是杀。杀尽始安居。会得个中意。铁船水上浮。师云。且道。杀个什么。杀众生物命。凡夫见解杀六贼烦恼。座主见解。杀佛杀祖。大阐提人见解。衲僧分上毕竟杀个什么。试定当看</p>
<p>举。世尊于一处安居。至自恣日文殊在会。迦叶问文殊。何处安居。文殊云。今夏三处安居。迦叶于是集众白槌欲摈文殊。即见无量世界。一一界中有一一佛一一文殊一一迦叶。白槌欲摈文殊。世尊谓迦叶云。汝今欲摈那个文殊。迦叶茫然。师云。钟不击不响。鼓不打不鸣。迦叶既把断要津。文殊乃十方坐断。当时好一场佛事。放过一着。待释迦老子道欲摈那个文殊。便与击一槌。看他作么生合杀</p>
<p>举。石室见僧来拈起拄杖云。过去诸佛也恁么。现在诸佛也恁么。未来诸佛也恁么。长沙云。放下拄杖子。别通个消息来。师云。石室置个问端。不妨孤峻。若非长沙。争得投机。虽然只知恁么。不知不恁么。遂举拄杖云。过去诸佛不恁么。现在诸佛不恁么。未来诸佛不恁么。或若总道放下拄杖子。我也知尔只是学语之流。生机处道将一句来</p>
<p>举。保寿开堂。三圣推出一僧。寿便打。三圣云。恁么为人。非但瞎却这僧眼。瞎却镇州一城人眼去在。保寿掷拄杖下座。师云。保寿大似毒龙搅海。直得雨似倾盆。三圣虽雷震青霄。焉助得威光一半。可中有个直下承当。非但瞎却镇州一城人眼。瞎却天下人眼去在</p>
<p>举。傅大士云。终日焚香择火。不知身是道场。玄沙云。终日焚香择火。不知真个道场。师云。终日焚香择火。不知焚香择火</p>
<p>举。僧问长庆。有问有答宾主历然。无问无答时如何。庆云。怕烂却那。僧问睦州。有问有答宾主历然。无问无答时如何。州云。相逢尽道休官去。林下何曾见一人。师云。若问崇宁。有问有答宾主历然。无问无答时如何。对他道。收得安南又忧塞北</p>
<p>举。睦州升座云。首座喏。答云在。寺主喏。答云在。维那喏。答云在。州云。三段不同。今当第一。向下文长。付在来日。师云。一等是借路经过。就中奇怪。若是崇宁又且不然。首座喏在。寺主喏在。维那喏在。因行不妨掉臂。打草只要惊蛇。若能一拨便转。免致撒土撒沙</p>
<p>举。长庆示众云。撞着道伴交肩过。一生参学事毕。师拈云。撞着道伴交肩过。露柱灯笼共证明</p>
<p>举。南泉示众云。文殊普贤昨夜起佛见法见。各与二十棒。贬向二铁围山去也。赵州出云。和尚棒教谁吃。泉云。王老师有什么过。州礼拜。南泉便归方丈。师拈云。南泉动弦。赵州别曲。苦痛苍天。寒山拾得。若是崇宁则不然。灯笼露柱昨夜起佛见法见。各与二十棒。令归本位去也。或有个出云和尚棒教谁吃。只对他道。落宾落主</p>
<p>举。古者道。十五日已前不得住我这里。尔若住我这里。我用锥锥尔。十五日已后不得离我这里。尔若离我这里。我用钩钩尔。正当十五日。且道。用锥即是用钩即是。师拈云。放行处把住。把住处放行。是则是。为人钳键争奈伤锋犯手。若是崇宁则不然。十五日已前不得住我这里。尔若住我这里。我放火烧尔。十五日已后不得离我这里。尔若离我这里。我放火烧尔。正当十五日。化为万斛明珠。撒在大千沙界。处处尽放光明。各各急须着眼</p>
<p>举。昔日摩耶夫人圣母左手攀枝。释迦老子右胁降诞。九龙吐水沐浴金躯。便乃周行七步目顾四方。一手指天一手指地。作大师子吼云。天上天下惟我独尊。后来云门大师道。我当时若见。一棒打杀。与狗子吃。贵图天下太平。师拈云。惊群之句。须向惊群处举扬。奇特之事。须遇奇特人前拈出。释迦老子可谓惊群。云门大师不妨奇特。直下以不可测度底机轮。向千圣顶[寧*頁]上拨转。若能恁么体会。始知释迦把断要津。云门知恩解报且道。落在什么处。还会么。棒头有眼明如日。要识真金火里看</p>
<p>举。外道问佛。不问有言不问无言。世尊良久。外道礼拜赞叹云。世尊大慈大悲。开我迷云。令我得入。外道去后阿难问佛。外道有何所证而言得入。世尊云。如世良马见鞭影而行。师拈云。外道因邪打正。世尊看楼打楼。阿难不善旁观。引得世尊拖泥带水。若据山僧见处。待伊道不问有言不问无言。和声便打。及至阿难问外道有何所证而言得入。亦和声便打。何故。杀人须是杀人刀。活人须是活人剑</p>
<p>举。祖师道。正说知见时。知见即是心。当心即知见。知见即如今。师拈云。若明心达本。知见历然。正说正行。当阳显赫。且作么生是即如今底事。大家齐着力。共唱太平歌</p>
<p>举。僧问马祖。如何是祖师西来意。祖云。近前来向尔道。僧近前。祖劈耳便掌云。六耳不同谋。后来南禅师道。古人尚六耳不同谋。那堪三二百众浩浩地商量。祸事祸事。师拈云。南禅不妨因风吹火。也未免随语生解。若有问道林。如何是祖师西来意。只对他道。水长船高泥多佛大</p>
<p>举。泰首座到洞山。值吃果子。洞山云。有一物上拄天下拄地。常在动用中。动用中收不得。未审过在什么处。泰云。过在动用。洞山云。侍者掇退果卓。师拈云。天下衲僧尽道。泰首座箭锋不相拄。所以遭洞山贬剥。后来沩山真如道。此果子莫道泰首座不得吃。三世诸佛也不敢正眼觑着。师云。宗师家。正令当行十方坐断。有定乾坤句辨龙蛇眼。不妨难趁。当时若是英灵衲子。解捋虎须。待他道过在什么处。便拈起果子云。和尚毕竟唤作什么。待他拟议。劈面便掷。何故。有意气时添意气。不风流处也风流</p>
<p>举。云门示众云。结夏得数日也。寒山子作么生。大沩真如道。结夏得数日也。水牯牛作么生。师拈云。结夏得数日也。诸上座作么生。复云。寒山子意在钩头。水牯牛事在函盖。且道。诸上座。落在什么处。惜取眉毛</p>
<p>举。洞山与密师伯到柏岩。岩门。二上座在什么处来。山云。湖南来。岩云。观察使姓什么。山云。不委他姓。岩云。名什么。山云。不委他名。岩云。还理事也无。山云。自有廊幕在。岩云。还出入否。山云。不出入。岩云。岂不出入。山拂袖出去。岩至来日。侵早入堂。召二上座。二人近前。岩云。昨日问上座话。不惬老僧意。一夜不安。今请上座。别一转语。若契老僧意。便开粥饭。相伴过夏。山云。却请和尚问。岩云。不出入。山云。太尊贵生。岩乃开粥同过夏。师拈云。正偏回互只要圆融。直截当机惟崇尊贵。洞山观机而作。柏岩理长则就。虽然如是。曹洞门下即得。若于临济宗中。须别作个眼目始得。当时待伊道不委名。便向伊道。他不委尔。尔不委他。敢问。合道得什么语。还有人道得么。若有。山僧也不开粥。只分付个龟毛拂子。若道不得。且参三十年</p>
<p>举。僧问赵州。万法归一。一归何处。州云。我在青州作一领布衫。重七斤。师拈云。摩醯三眼。一句洞明。似海朝宗。千途共辙。虽然如是。更有一着在。忽有问蒋山。万法归一一归何处。只对他道。饥来吃饭困来眠</p>
<p>举。道吾渐源至一家吊慰。源抚棺木云。生耶死耶。吾云。生也不道死也不道。源云。为什么不道。吾云。不道不道。行至中路。源云。请和尚为某甲道。若不道则打和尚去也。吾云。打即任打。道即不道。师拈云。银山铁壁有什么阶升处。山僧今夜锦上铺华。八字打开。商量这公案去也。生也全机现。死也全机现。不道复不道。个中无背面。直下便承当。不隔一条线。逼塞大虚空。赤心常片片</p>
<p>举。南际到雪峰经月次见玄沙。沙云。长老唯我能知。际云。须知有不求知者。沙云。山头老汉。费许多气力作么。师拈云。玄沙放去太崄收来太速。若据金山则不然。此事唯我能知。须知有不求知者。只向他道。也知长老不分外。还委悉么。一镞破三关。分明箭后路。举。僧问巴陵。如何是道。陵云。明眼人落井。僧问石头。如何是道。头云。木头。僧又问韶国师。如何是道。国师云。四生浩浩。师拈云。宗师家为人。各有出身处。若是通方之士。一举便知。苟未相谙。不免指注。只如一个问头三人恁么答。且道。是那一句亲切。还委悉么。一镞破三关。分明箭后路</p>
<p>举。僧问香林。如何是衲衣下事。林云。腊月火烧山。雪窦云。腊月火烧山。万种千般。翘松鹤冷踏雪人寒。达磨不会大难大难。师拈云。大小雪窦。随娄漱不能截断誵讹。若是道林即不然。腊月火烧山。特地无端。绵包特石铁里泥团</p>
<p>举。雪峰示众云。尽大地撮来如粟米粒大。抛向面前漆桶不会。打鼓普请看。师拈云。绝天维立地纪。未足称奇。擘太华逗河源。亦非敏手。若向个里觑得透。便可以撒骊龙窟明珠。喷栴檀林香气。岂不快哉。山僧今日不避泥水放一线道。乃拈拄杖云。还见雪峰么。遂卓拄杖云劄</p>
<p>举。临济与普化。一日同往施主家斋。济问。毛吞巨海芥纳须弥。为复是神通妙用。为复是法尔如然。化踢倒饭床。济云。太粗生。化云。这里是什么所在。说粗说细。济休去。来日又同一施主家斋。济复问。今日供养何似昨日。化又踢倒饭床。济云。太粗生。化云。瞎汉。佛法说甚粗细。济吐舌。师拈云。精金不百炼。争见光辉。至宝不酬价。争辨真假。不是临济不能验他普化。不是普化不能抗他临济。所谓如水入水如金博金。虽然如是。放过则彼此作家。点检则二俱失利。具择法眼者试请辨看</p>
<p>举。昔有秀才问长沙。某甲曾看千佛名经。百千诸佛但见其名。未审居何国土。长沙召秀才。才应诺。沙云。黄鹤楼崔颢题后。秀才还曾题否。才云。不曾题。沙云。得闲题取一篇好。师拈云。蓦刀劈面。解辨者何人。劈箭当胸。承当者有几。若能向奔流度刃疾焰过风处。见长沙横身为物去不消一掜。其或随言诠入露布。便谓问东答西裂转话头。且作么生是长沙端的处。还委悉么。杀人刀活人剑</p>
<p>举。赵州访一庵主便云。有么有么。庵主竖起拳头。州云。水浅不是泊船处。便去。又访一庵主亦云。有么有么。庵主亦竖起拳头。州云。能纵能夺能杀能活。礼拜而去。师拈云。佛祖命脉列圣钳锤。换斗移星经天纬地。有般汉未出窠窟。只管道。舌头在赵州口里。殊不知。自己性命已属他人。若能握向上纲宗。与二庵主相见。便可以定龙蛇别缁素。正好着力。还知赵州落处么。切忌颟顸</p>
<p>举。僧问长沙。作么生转得山河大地归自己去。沙云。作么生转得自己归山河大地去。师拈云。得人一牛还人一马</p>
<p>举。云门示众云。百草头上道将一句来。众无对。自代云俱。师拈云。直得万机寝削千眼顿开。细如须弥大如芥子。软如铁硬如泥。虽然如是。只道得一半。或有问山僧。只对他道收。且道。落在什么处</p>
<p>举。兴化一日上堂。有一同参来才上法堂。化便喝。僧亦喝。僧才行三两步。化又喝。僧亦喝。僧拟进前。化拈棒。僧又喝。化云。尔看这瞎汉。犹作主宰在。僧拟议。化便直打下法堂。却归方丈。侍者便问。适来僧有甚语句触忤和尚。化云。他适来也有照也有用。也有权也有实。我将手向伊面前划两遭。到这里便用不得似。这般汉不打更待何时。师拈云。辨王库刀振涂毒鼓。掣电未足以拟其迅。震雷未足以方其威。可谓善驱耕夫之牛。能夺饥人之食。只如主宾互换有照有用有权有实则且致。甚处是兴化将手向伊面前划两遭处。若这里洞明。可以荷负临济正法眼藏。如或泥水未分。未免瞎驴随大队</p>
<p>举。仰山坐次。大禅佛到翘一足云。西天二十八祖亦如是。唐土六祖亦如是。和尚亦如是。某甲亦如是。仰山下禅床打四藤条。师拈云。师资会遇衮芥投针。一期借路经过。不免互相钝置。雪窦道。藤条未到折。因甚只打四下。师云。糊饼讨什么汁。雪窦云。须是个斩钉截铁汉始得。师云。大似随邪逐恶。大禅佛后到霍山自云。集云峰下四藤条天下大禅佛参。霍山云。维那打钟着。禅便走。师拈云。这汉担仰山一个冬瓜印子。向人前卖弄。若不是霍山几被涂糊。虽然可惜令行一半。当时不用唤维那。好与擒住更打四藤条。且听这汉疑三十年</p>
<p>举。雪峰会下有一僧。辞去在山中卓庵。多时不剃头。自作一柄木杓。溪边舀水吃。时有僧见问。如何是祖师西来意。主竖起杓子云。溪深杓柄长。僧归举似雪峰。峰云。也甚奇怪。峰一日与侍者将剃刀去。才相见便问。道得即不剃汝头。主便取水洗头。峰便与伊剃却。师拈云。庵主虽生铁铸就。雪峰柰是本分钳锤。当初若一向颟顸。争见惊天动地。还委悉么。金镞惯调曾百战。铁鞭多力恨无酬</p>
<p>举。僧问保福。雪峰平生有何言句。得似羚羊挂角时。福云。我不可作雪峰弟子不得那。师拈云。翡翠羽毛麒麟头角。重重光彩的的相承。要明陷虎之机。须施崄崖之句。虽然如是。只知与么来。不知与么去。或有问山僧。五祖平生有何言句。得似羚羊挂角时。只对道。不敢孤负先师。委悉么。山高岂碍白云飞</p>
<p>举。玄沙和尚到莆田县。众以百戏迎之。次日玄沙遂问小塘长老。昨日许多喧闹。向什么处去。小塘提起袈裟角示之。沙云。料掉没交涉。大沩真如拈云。大沩即不然。或有问昨日许多喧闹向什么处去。遂鸣指一下。或有个衲僧出云。料掉没交涉。大沩却肯伊。何故。大丈夫汉捋虎须也是本分。且道。利害在什么处。师拈云。二老宿虽是提振纲宗。要且贪观天上月。而今或有个出问道林。适来许多喧闹向什么处去。只对他道。又是从头起。他若道料掉没交涉。劈脊便棒。何故。曹溪波浪如相似。无限平人被陆沈</p>
<p>举。僧问投子。如何是一大事因缘。子云。尹司空与老僧开堂。师拈云。人道投子实头。不妨忒杀淳朴。若是山僧即不然。或有问。如何是一大事因缘。只对他道。弄潮须是弄潮人</p>
<p>举。药山一夜无灯烛。示众云。我有一句子。待犊牛生儿即向汝道。时有僧出云。犊牛生儿也。自是和尚不道。山云。把灯来。其僧便归众。洞山云。这僧会则会。只是不肯礼拜。法灯云。当时不要索灯。但问他道。生底是特牛儿牸牛儿。又代云。双生也。师拈云。药山垂钓意在鲲鲸。这僧吞钓三千浪激。洞山眼正千里同风。法灯重整枪旗。再装甲胄。虽然如是。山僧即不然。夹山有一句子。威音王已前与诸人道了也。或有问明头合暗头合。只对他道。龙得水时添意气。虎逢山势长威狞</p>
<p>举。岩头参德山。入门便问。是凡是圣。山便喝。头礼拜。洞山云。若不是奯公。大难承当。岩头闻云。洞山老汉不识好恶。错下名言。殊不知。我当时一手抬一手搦。师拈云。德山据令而行。只得一半。洞山通方有眼。千里同风。岩头既善据虎头。又能收虎尾。大似作家战将临阵扣敌。七事俱全不妨奇特。敢问。那个是一手抬一手搦处。谓言侵早起。更有夜行人</p>
<p>举。僧问曹山。恁么热向什么处回避。山云。镬汤炉炭里回避。僧云。镬汤炉炭里作么生回避。山云。众苦不能到。师拈云。回机转位宛尔通方。直下似腊月莲华。虽然如是。斩钉截铁更饶一路。或有问碧岩。恁么热向什么处回避。只向他道。镬汤炉炭里回避。他若云镬汤炉炭里如何回避。只向他道。热杀也何妨。且道。还有为人处也无</p>
<p>举。陆亘大夫问南泉。肇法师道。天地与我同根。万物与我一体。也甚奇怪。南泉指庭前华召大夫云。时人见此一株华如梦相似。师拈云。陆亘手攀金锁。南泉八字打开。直得七珍八宝罗列目前。乃竖起拂子云。天地一指万物一马。通身是眼分疏不下</p>
<p>举。兴化示众云。今日不用如之若何。便请单刀直入。兴化与尔证明。时有旻德长老。出众礼拜起便喝。化亦喝。德又喝。化亦喝。德便礼拜。化云。旻德今日却校兴化二十棒。若是别人一棒也少不得。何故。盖为他旻德会一喝不作一喝用。师拈云。作家相见须是恁么。机如掣电眼似流星。原始要终扶头接尾。所谓羽毛相似言气相合。只如两家互换相喝。且作么生辨得。一喝不作一喝用。要承当临济正法眼藏。须明取二老宿意。且道。意作么生。百尺竿头须进步。紫罗帐里撒真珠</p>
<p>举。僧问云门。如何是清净法身。门云。六不收。师拈云。只道得一半。若问道林。只对他道。一不立。遂成颂。一不立六不收。突然那更有踪由。无限青山留不住。落华流水太悠悠</p>
<p>举。僧问长庆。如何是合圣之言。长庆云。山僧被阇梨一问。直得口似匾檐。师拈云。是则是。应机无差。争奈大惊小怪。或有问道林。如何是合圣之言。只对他道。志公不是闲和尚。剪刀只在卧床头</p>
<p>举。临济道。一喝分宾主。照用一时行。师喝一喝云。且道。是宾是主。是照是用。还委悉么。千峰势到岳边止。万派声归海上消</p>
<p>举。玄沙见鼓山来作一圆相。山云。人人出这个不得。沙云。情知汝向驴胎马腹里作活计。山云。和尚又作么生。沙云。人人出这个不得。山云。和尚与么道得。某甲却与么道不得。沙云。我得汝不得。师拈云。酌然这一条路。作者方知。直得穷天地亘万古而不移。消劫石空芥城而不尽。便是透关底也。须急着眼始得。一等是与么时节。为什么我得汝不得。切忌向驴胎马腹里作活计</p>
<p>举。休静在洞山作维那。一日普请白槌云。上间锄地下间搬柴。首座遂问云。圣僧作个什么。静云。当堂不正坐。那赴两头机。师拈云。珠钻九曲。休静可谓神功。玉解连环。山僧更资一路。或有问圣僧作个什么。只对他道。廓如明镜当堂照。不动形声应万缘</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 