<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>圆悟佛果禅师语录卷第十九</p>
<p>　　　　宋平江府虎丘山门人绍隆等编</p>
<p>　　颂古下</p>
<p>举。教中道。未离兜率已降王宫。未出母胎度人已毕。大象本无形。至虚包万有。末后已太过。面南看北斗。王宫兜率度生出胎。始终一贯初无去来。扫踪灭迹除根蔕。火里莲华处处开</p>
<p>举。僧问云门。生死到来如何回避。门云。在什么处</p>
<p>针眼鱼吞大千界。蟭螟虫吐妙高山。太虚包括无遗漏。万汇全归指掌间。起复灭去还来。石桥踏断通身黑。那知华顶是天台</p>
<p>举。丹霞初见马祖。以两手托襆头祖云。吾非汝师。南岳石头处去。霞遂至石头。如前托襆头。头云。着槽[木*敞]去。霞依童行次。一日石头为众云。今日斋后普请刬佛殿前草。众竞具锄锹。霞独洗头。棒剃刀于石头前胡跪。头云作什么。霞云。请师刬草。石头笑为剃发。呼与授戒。霞掩耳而去。却回江西马祖院。骑圣僧项。众惊报马祖。马祖亲来见乃云。我子天然。霞遂作礼云。谢师安名。祖问。甚处来。霞云。石头来。祖云。石头路滑。子莫曾踏倒么。霞云。若踏倒则不来也</p>
<p>问一答十告往知来。龙驰虎骤玉转珠回。聊闻举着已瞥地。剔起便行何俊哉。刬草固奇崛。安名尤突兀。二老略玄黄。赏兹千里骨。真规镇俨然。觌面看标格。腾云一举迷风日</p>
<p>举。云门示众云。乾坤之内宇宙之间。中有一宝秘在形山。着灯笼向佛殿里。拈三门安灯笼上</p>
<p>虎豹文章麒麟头角。辉天焯地堆山积岳。拶破面门兮盖色骑声。截断罗笼兮解黏去缚。罢却干戈百草头。万里秋天飞一鹗</p>
<p>举。雪峰示众云。尽大地撮来如粟米粒大。抛向面前漆桶不会。打鼓普请看</p>
<p>疾焰过锋奔流度刃。唱拍相随拳踢相应。蓦然轰起震天雷。百草颠头春色回</p>
<p>举僧问马祖。如何是佛。祖云。即心即佛</p>
<p>无须锁子八面玲珑。不拨自转南北西东。海神知贵不知价。留向人间光照夜</p>
<p>举。僧问马祖。如何是佛。祖云。非心非佛</p>
<p>碧海珠荆山璧。耀乾坤唯别识。利刀剪却无根树。万叠峰峦敛烟雾</p>
<p>举。马祖与百丈同游山。见野鸭子飞过。祖云。是什么。丈云。野鸭子。祖云。向什么处去也。丈云。飞过了也。祖将百丈鼻孔扭。丈作忍痛声。祖云。何曾飞去。丈于此有省</p>
<p>野鸭过前溪。千峰凛寒色。相顾不知归。未免资傍击。扭破疑团葛怛消。捎风直下透青霄。云山海月浑闲事。一语归宗万国朝</p>
<p>举。僧问镜清。新年头还有佛法也无。清云有。僧云。如何是新年头佛法。清云。元正启祚。僧云。谢师答话。清云。镜清今日失利。又僧问智门明教。新年头还有佛法也无。教云无。僧云。年年是好年。日日是好日。为什么却无。教云。张公吃酒李公醉。僧云。老老大大龙头蛇尾。教云。明教今日失利</p>
<p>稳密田地神通游戏。佛法新年头。有无俱失利。一概等虚空。岂容立巴鼻。草上之风祖令行。唯知雷罢不停声</p>
<p>举。僧问琅琊。清净本然云何忽生山河大地。琊云。清净本然云何忽生山河大地。其僧有省</p>
<p>相骂饶尔接嘴。相唾饶尔泼水。尘举大地收。华开世界起。一模脱出绝功勋。句里挨开大施门</p>
<p>举。僧问长沙。本来身还成佛否。沙云。尔道大唐天子还刈茅割稻否。僧云。成佛又是何人。沙云。是尔成佛知不知</p>
<p>巨岳何曾乏土。唐皇岂可刈茅。礼拜近前叉手。西天十万迢迢。古佛即自己。自己即古佛。珊瑚潋滟十洲春。蟾蜍映夺骊龙窟</p>
<p>举。僧问百丈。如何是奇特事。丈云。独坐大雄峰。僧礼拜。丈便打</p>
<p>酱里着盐雪中送炭。才捋虎须棒头有眼。怪来独坐大雄山。他家曾踏上头关</p>
<p>举。僧问香林。如何是室内一盏灯。林云。三人证龟成鳖</p>
<p>皎皎清光遍界莫藏。声抛不出色岂能彰。直下斩钉截铁。刬却古今途辙。高出临济德山。三人证龟成鳖。别别。一回吃水一回噎</p>
<p>举。麻谷持锡见章敬。绕绳床三匝振锡一下卓然而立。敬云。如是如是。后到南泉。亦绕绳床三匝振锡一下卓然而立。泉云。不是不是。谷云。章敬道是。和尚为什么却道不是。泉云。章敬则是是。汝不是。此是风力所转。终归败坏</p>
<p>如是不是去却药忌。拟犯封疆全军失利。杖头突出古菱华。举世风流属当家</p>
<p>举。僧问药山。平田浅草尘鹿成群。如何射得尘中尘。山云。看箭。僧便放身倒。山云。侍者拖出这死汉僧便起走。山云。弄泥团汉有什么数</p>
<p>猎人有神箭。射得尘中尘。箭下快承当。跳出曹溪路。翻身踏着上头关。敌胜惊群瞥尔间</p>
<p>举。云门示众云。药病相治。尽大地是药。那个是自己</p>
<p>太峣敲全杀活。绝承当无摸索。寰中意气阃外筹略。倒退三千里。尽大地是药。错错。利剑七星光闪烁</p>
<p>举。干峰示众云。法身有三种病二种光。须是一一透得始解稳坐。虽然如是。更须知有照用同时向上一窍始得。云门出众问云。只如庵内人。为什么不见庵外事。峰呵呵大笑。门云。犹是学人疑处在峰云。子是什么心行。门云。也要和尚相委悉。峰云。直须恁么始解稳坐</p>
<p>动弦别曲闻一知十。手搦手抬以胶投漆。庵内不见庵外。无孔铁槌不会。人生相识贵知音。水入水兮金博金</p>
<p>举。灵云见桃华悟道有颂。三十年来寻剑客。几回叶落又抽枝。自从一见桃华后。直至如今更不疑。玄沙云。谛当甚谛当。敢保老兄未彻在</p>
<p>陌上笑春风。枝头漏消息。红光烁太虚。岂藉阳和力。学剑宗师既不疑。玄沙未彻最新奇。扫除学路刮肌骨。格外之机如电拂</p>
<p>举。云门问洞山。近离甚处。山云查渡。门云。夏在甚处。山云。湖南报慈。门云。几时离彼中。山云。今年八月。门云。放汝三顿棒。次日洞山往问。昨蒙和尚放某三顿棒。未审过在什么处。门云。饭袋子。江西湖南便恁么去。洞山大悟</p>
<p>见兔放鹰因行掉臂。赤骨历穷方图富贵。放三顿棒尚迟疑。再挨方识利头锥。单提独脚机关外。明眼衲僧犹不会</p>
<p>举。三圣问雪峰。透网金鳞以何为食。峰云。待汝出网来向尔道。圣云。一千五百人善知识。话头也不识。峰云。老僧住持事烦</p>
<p>百草头出没。三界外遨游。徒布漫天网。虚下钓鳌钩。摇鳞振鬣撼乾坤。兀目昂头洪浪喷。棒雨点喝雷奔。肯将争战定功勋</p>
<p>举。僧问赵州。见说和尚亲见南泉是否。州云。镇州出大萝卜</p>
<p>镇州出大萝卜。猛虎不食伏肉。直饶眼似流星。争免持南作北。老赵州迥殊绝。片言本自定乾坤。返使丛林闹聒聒</p>
<p>举。陆亘大夫谓南泉云。肇法师也甚奇怪。解道天地与我同根。万物与我一体。泉云。大夫。陆应诺。泉指华云。时人见此一株华如梦相似</p>
<p>山润石蕴玉。林秀渊藏珠。见此一株华似梦。灼然根体不同途。王老师脱规模。解向长安正闹处。唤得悠悠陆大夫</p>
<p>举。云门示众云。十五日已前则不问汝。十五日已后道将一句来。众无对。自代云。日日是好日</p>
<p>破二作一分三成六。着串数珠数不足。南辰信手攀北斗。回身触豁开户牖。正当轩玉兔金乌。如转烛传不传得不得。那知陌上春条绿</p>
<p>举。僧问洞山。如何是佛。山云。麻三斤</p>
<p>钟在扣谷受响。池印月镜含像。曾非展事投机。岂是预搔待痒。点铁成金举直措枉。一箭雕一双。一掴血一掌。君不见疏而不漏兮恢恢天网</p>
<p>举。雪峰示众云。三世诸佛在火焰里转大法轮。玄沙云。火焰为三世诸佛说法。三世诸佛立地听</p>
<p>将谓猴白更有猴黑。互换投机神出鬼没。烈焰亘天佛说法。亘天烈焰法说佛。风前剪断葛藤窠。一言勘破维摩诘</p>
<p>举。东寺问仰山。甚处人。山云广州。寺云。我闻广州有镇海明珠是否。山云是。寺云。作何颜色。山云。黑月则现。白月则隐。寺云。子还带得来么。山云。带得来。寺云。何不呈似老僧。山云诺。惠寂昨到沩山。亦被索此珠。直得无言可对无理可伸。寺云。真师子儿大师子吼。善抚太阿铗。决无伤手厄。惯编猛虎须。必有全身策。镇海珠巧呈似。离色离声离名字。栴檀林里爇栴檀。师子窟中吼师子</p>
<p>举。赵州示众云。至道无难唯嫌拣择。但莫憎爱洞然明白。才有言语是拣择是明白。老僧不在明白里。汝等还护惜也无。僧问。既不在明白里。未审护惜个什么。州云。我亦不知。僧云。和尚既不知。为什么道不在明白里。州云。问事则得。礼拜了退</p>
<p>至简至易同天同地。拣择明白云何护惜。口似锥眼似眉。涉语脉蚿怜夔。堪笑卞和三献玉。纵荣刖却一双足</p>
<p>举。石头示众云。言语动用没交涉。药山云。非言语动用亦没交涉。头云。我这里针劄不入。山云。我这里如石上栽华</p>
<p>井底泥牛吼月。云间木马嘶风。把断乾坤世界。谁分南北西东。直中曲曲中直。要平不平凭秤尺</p>
<p>举。雪峰示众云。望州亭与诸人相见了也。乌石岭与诸人相见了也。僧堂前与诸人相见了也。后保福举问鹅湖。僧堂前则且置。什么处是望州亭乌石岭相见。鹅湖骤步归方丈。保福便入僧堂</p>
<p>藕线引鲸鳌。针锋辊芥投。望州乌石岭。未唱已先酬。大唐击鼓新罗舞。觌面相呈不相睹</p>
<p>举。代宗皇帝问忠国师。和尚百年后所须何物。国师云。要个无缝塔子。帝云。请师塔样。国师云。会么。帝云不会。国师云。吾有付法弟子耽源。却谙此事。请诏问之。国师迁化后。帝召耽源。问此意如何。耽源呈颂云。湘之南潭之北。中有黄金充一国。无影树下合同船。琉璃殿上无知识</p>
<p>八面自玲珑。盘空势岌崿。表里镇巍然。若为分六凿。执名匿相认影迷形。卧龙长怖碧潭清。合同船子开心碗。日用如何不现成</p>
<p>举。石头见药山坐次问。尔在此作什么。山云。一物不为。头云。恁么则闲坐也。山云。闲坐则为也。头云。汝道不为。不为个什么。山云。千圣亦不识。石头以颂赞之。从来共住不知名。任运相将只么行。自古上贤犹不识。造次凡流岂可明</p>
<p>摆拨佛祖缚。旷然绳墨外。一物亦不为。纵横得自在。古鉴临台明辨去来。金锤影动铁树华开。任运相将不可陪。法云随处作风雷</p>
<p>举。云门示众云。人人尽有光明在。看时不见暗昏昏。作么生是光明。众无对。自代云。僧堂佛殿厨库三门</p>
<p>夜明帘外千峰秀。鸾镜台前万象虚。扫踪灭迹不立锱铢。唯为佛殿唯是香厨。敲出凤凰五色髓。击碎骊龙明月珠</p>
<p>举。世尊生下周行七步目顾四方。一手指天一手指地。自云。天上天下惟我独尊</p>
<p>右胁诞金躯。九龙喷香水。嶷嶷步四方。周匝莲华起。末上先施第一机。高风亘古镇巍巍。当时有个承当得。等闲擒下白拈贼。咦</p>
<p>举。雪峰住庵有二僧到。峰见以手托庵门放身出云。是什么。僧亦云。是什么。峰低头归庵。其僧后至岩头。头问云。雪老有何言句。僧举前话。头云。雪峰道什么。僧云。雪峰无语。头云。噫我悔不当初向伊道有个末后句。我若向伊道。已后天下人不奈雪老何。僧至夏末举此话请益。头云。汝何不早问。僧云。不敢造次。头云。我虽与雪峰同条生。不与雪峰同条死。要识末后句。只这是</p>
<p>双明复双暗。独立绝殊方。乘机直面提。其锋安可当。同条生两镜相照无能名。不同条死铁树华开亘今古。末后句始牢关。拈却门前大案山</p>
<p>举。天平从猗和尚。行脚在西院。常云。今时莫道会佛法。只觅个举话底人也难得。一日从西院法堂下过。西院高声唤从猗。平举首。院云错。行三两步。院又云错。院云。适来两错。是老僧错是上座错。平云。是从猗错。西院云。错错。少顷西院云。上座且在此度夏。待与尔商量这两错。平当时便去。后住天平示众云。老僧当年行脚。被业风吹到汝州西院。有个思明长老。勘我两错更待留我过夏待共我商量。我不道恁么时错。我未发足南方行脚时。早知道错了也</p>
<p>把缆放船胶柱调弦。远水不救近火。短绠那汲深泉。天平老大匆草。为两错悔行脚。大地茫茫愁杀人。眼里无筋一世贫</p>
<p>举。疏山平日在香严。一日严上堂。有僧问。不慕诸圣不重己灵时如何。严云。万机休罢千圣不携。疏山作呕吐势。严云。师叔不肯那。山云。不得无过。严云。过在甚处。山云万机休罢犹有物在。千圣不携亦从人得。严云。师叔莫道得么。山云。还我法座与尔道。于是严令升座。如前问之。山云。何不道肯诺不得全。严云。肯又肯个什么。诺又诺个什么。山云。肯则肯他诸圣。诺则诺于己灵。香严云。师叔恁么道也。须倒屙三十年始得。后住疏山常病返胃。一日举此问镜清。病僧肯诺不得全道者。作么生会。清云。全归肯诺。山云。不得全又作么生。清云。个中无肯路。山云。始契病僧意</p>
<p>刀不自割指不自触。鹄白乌玄松直棘曲。才有纤尘带影来。脱体全抛无眹迹。肯不存诺不立。一片清光射斗牛。天上人间得自由</p>
<p>举。赵州问南泉。如何是道。泉云。平常心是道。州云。还许趣向也无。泉云。拟向即乖。赵州云。不拟安知是道。泉云。道不属知不属不知。知是妄觉不知是无记。若直达不疑之道。廓同太虚。岂可强是非耶。州于言下大悟</p>
<p>遇饭吃饭遇茶吃茶。千重百匝四海一家。解却黏去却缚。言无言作无作。廓然本体等虚空。风从虎兮云从龙</p>
<p>举。百丈每至升座。常有一老人听法。一日众去老人独留。丈云。汝是何人。老人云。某非人。然某缘五百生前迦叶佛时曾住此山。错答学人一转语。所以五百世堕野狐身。今欲举此话。请和尚为答。丈云。汝试举看。老人云大修行底人还落因果也无。某对云。不落因果。丈云。汝问我与汝道。老人遂问。大修行底人还落因果也无。丈云。不昧因果。老人遂悟。得脱野狐身化去</p>
<p>鱼行水浊鸟飞毛落。至鉴难逃太虚寥廓。一往迢迢五百生。只缘因果大修行。疾雷破山风振海。百炼精金色不改</p>
<p>举。风穴在郢州衙内。升座示众云。祖师心印。状似铁牛之机。去即印住。住即印破。只如不去不住。且道印即是不印则是。时有卢陂长老出问。某甲有铁牛之机。请师不搭印。穴云。惯钓鲸鲵沈巨浸。却将蛙步辗泥沙。陂伫思。穴便喝云。长老何不进语。陂拟议。穴打一拂子云。长老还记得话头么。试举看。陂拟开口。穴又打一拂子。牧主云。将知佛法与王法一般。穴云。见个什么道理。牧主云。当断不断返招其乱。穴便下座</p>
<p>列圣风规初不放过。拟跨铁牛蓦头印破。卢陂当断却沉吟。电转星飞活被擒。喝下搀撑同霹雳。三玄戈甲振丛林</p>
<p>举。僧问洞山。寒暑到来如何回避。山云。何不向无寒暑处回避。僧云。如何是无寒暑处。山云。寒时寒杀阇梨。热时热杀阇梨</p>
<p>盘走珠珠走盘。偏中正正中偏。羚羊挂角无踪迹。猎犬绕林空踧踖</p>
<p>举。金牛每至食时。自携饭至僧堂前。抚掌呵呵大笑云。菩萨子吃饭来吃饭来。后僧问长庆。意旨如何。云大似因斋庆赞。僧问大光。未审庆赞个甚么。光作舞。僧礼拜。光云。尔作么生会。僧亦作舞。光云。这野狐精</p>
<p>丝来线去分明过与。若不相谙如何验取。因斋庆赞和泥土。蹈袭只言呈作舞。野狐精七星。利剑血长鲸</p>
<p>举。疏山示众云。病僧咸通年已前会法身边事。咸通年已后会法身向上事。云门出问云。如何是法身边事。山云。枯桩。如何是法身向上事。山云。非枯桩。门云。还许学人说道理也无。山云许。门云。只如枯桩岂不是明法身边事。山云是。门云。非枯桩岂不是明法身向上事。山云是。门云。未审法身还该一切也无。山云。法身周遍争得不该。门指净瓶云。还有法身也无。山云。莫向净瓶边觅。门云诺诺</p>
<p>眼观东南意在西北。拨转天关掀翻地轴。法身向上法身边。间气英灵五百年。胶漆相投箭相拄。南山起云北山雨</p>
<p>举。台山路上有一婆子。僧问。台山路向甚处去。婆云。蓦直去。僧才行。婆云。好个阿师便恁么去。前后僧问皆如此。后有僧举似赵州。州云。待我为尔勘破这老婆。遂往问。台山路向甚处去。婆云。蓦直去。州才行。婆云。好个阿师又恁么去。州归举似大众云。我为尔勘破这婆了也。老宿拈云。什么处是勘破处</p>
<p>善系无绳约。善行无辙迹。不战屈人兵。直面当机疾。老婆勘破五台山。有谁参透赵州关</p>
<p>举。云门示众云。闻声悟道见色明心。作么生是闻声悟道见色明心。举手云。观世音菩萨将钱来买胡饼。放下手元来却是馒头</p>
<p>见色心先现。闻声道已彰。掣电光中分皂白。海潮音里别宫商。韶阳老慈门普。发机直用千钧弩</p>
<p>举。镜清问僧。门外什么声。僧云。雨滴声。清云。众生颠倒迷己逐物。僧云。和尚作么生。清云。洎不迷己。僧云。意旨如何。清云。出身犹可易。脱体道应难</p>
<p>顺流逆流转物物转。良哉观音快逢其便。出身脱体句分明。门外依前雨滴声</p>
<p>举。南泉示众云。昨夜文殊普贤起佛见法见。每人与二十棒。贬向二铁围山去也。赵州出云。和尚棒教唯吃。泉云。王老师有什么过。州礼拜。泉下座归方丈</p>
<p>雾起龙吟风生虎啸。两口一舌异音同调。文殊普贤佛法见。南泉赵州日月面。据令而行指顾间。尽情贬向铁围山。忽有个不愤底出来道崇宁[口*爾]。只向他道果然果然</p>
<p>举。雪峰问僧。近离甚处。僧云覆船。峰云。生死海未渡。为什么覆却船。僧无语。覆船代云。渠无生死。雪窦代云。久响雪峰</p>
<p>未渡生死海。不应覆却船。渠本无生死。超然离二边。长如杲日丽中天。舒光照到雪峰前</p>
<p>举。僧问云门。如何是一氏时教。门云。对一说</p>
<p>海藏龙宫金文玉牒。逗器观机破关击节。三百余会振纲宗。四十九年同个舌。阿刺刺对一说。谛当之言如截铁</p>
<p>举。僧问云门。不是目前机亦非目前事时如何。门云。倒一说</p>
<p>是贼识贼以楔出楔。鸟迹空云镜象水月。教儿师子迷踪诀。上树老猫安身法。活鱍鱍倒一说。等闲翻却狐狸穴</p>
<p>举。世尊于一处九旬安居。至自恣日文殊倏来。迦叶问。今夏在何处安居。文殊云。在三处安居。迦叶于是白众欲摈文殊出。才举犍槌。乃见无量佛刹。一一佛所有一一文殊一一迦叶。举槌欲摈之。世尊于是告迦叶云。汝今欲摈出那个文殊</p>
<p>大象不游兔径。燕雀安知鸿鹄。据令宛若成风。破的浑如啮镞。遍界是文殊。遍界是迦叶。相对各俨然。举槌何处罚好一劄。金色头陀曾落节</p>
<p>举。岩头示众云。涅槃经道。吾教意如涂毒鼓。击着远近闻者皆丧。僧问。如何是涂毒鼓。头亚身云。韩信临朝底</p>
<p>天高地厚水阔山遥。萧何制律韩信临朝。涂毒鼓未击已前宜荐取</p>
<p>举。文殊问庵提遮女。生以何为义。女云。生以不生生为生义。殊云。如何是生以不生生为生义。女云。若能明知地水火风四缘。未曾自得有所和合。而能随其所宜。以为生义。殊云。死以何为义。女云。死以不死死为死义。殊云。如何是死以不死死为死义。女云。若能明知地水火风四缘。未曾自得有所离散。而能随其所宜。以为死义</p>
<p>生以不生生。死以不死死。根本豁然明。应时超佛祖。随宜离散与和合。十字纵横活鱍鱍。金刚宝剑倚天寒。外道天魔皆胆慑</p>
<p>举。沩山问仰山云。天寒人寒。仰山云。大家在这里。沩山云。何不直说。仰山云。适来也不曲和尚如何。沩山云。且须随流</p>
<p>北风逞严威。凛凛侵肌骨。一句括人天。几曾容眹迹。随流认得本来身。遍界莫非无价珍</p>
<p>举。归宗示众云。吾今欲说禅。诸子总近前。大众进前。宗云。汝听观音行。善应诸方所。僧问。如何是观音行。宗弹指云。诸人还闻么。僧云闻。宗云。一队汉向这里觅个什么。以拄杖打趁。呵呵大笑归方丈</p>
<p>无学弹指超。圆通耳根净。透出闻不闻。妙哉观音行。棒头指出金刚王。崄恶道中为津梁</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>