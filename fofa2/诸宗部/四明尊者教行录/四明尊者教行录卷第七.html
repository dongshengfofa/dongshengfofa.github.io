<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>四明尊者教行录卷第七</p>
<p>　　　　四明石芝沙门宗晓编</p>
<p>宋故明州延庆寺法智大师行业碑</p>
<p>明州延庆寺传天台教观故法智大师塔铭</p>
<p>四明法智尊者实录</p>
<p>十不二门指要钞序　天竺(遵式)</p>
<p>祭四明法智大师文　同前</p>
<p>悼四明法师大师诗　同前</p>
<p>四明法智尊者赞　门人(僧江)</p>
<p>宋明州延庆法智大师真赞　御史(骆偃)</p>
<p>延庆始祖法智大师画像赞　太师(史浩)</p>
<p>四明法智大师赞　雪溪(希颜)</p>
<p>延庆法智祖师斋忌疏　陈(天俞)</p>
<p>四明法智大师讳日疏　雪溪(希颜)</p>
<p>延庆始祖法智大师忌疏　此山(可寿)</p>
<p>重修法智尊者像志铭　柏庭(善月)</p>
<p>　　宋故明州延庆寺法智大师行业碑</p>
<p>　　　　推诚保德功臣资政殿大学士守太子少保致仕上柱国南阳郡开国公食邑二千五百户食实封六百户赐紫金鱼袋赵(抃)撰</p>
<font SIZE="2">
<p>　</p>
</font>
<p>法智大师名(知礼)。字约言金姓。世为明人。梵相奇伟。性恬而器闳。初其父母祷佛求息。夜梦神僧携一童遗之曰。此佛子罗睺罗也。既生以名焉。毁齿出家。十五落发受具戒。二十从本郡宝云(义通)法师。传天台教观。始三日首座僧谓曰。法界自有次第。若当奉持。师曰何谓法界。僧曰大总法相圆融无碍者是也。师曰既圆融无碍矣。何得有次第耶。是僧无语。几一月自讲心经。人皆属听。而惊传之。谓教法有赖矣。居三年。常代通师讲。入文销义。益阐其所学。后住承天。遂徙延庆。德望寖隆。道法大炽。所至为学徒渊薮。日本国师。尝遣徒持二十问。询求法要。师答之咸臻其妙。天台之教莫盛此时。真宗皇帝。知名遗中贵人。至其居。命修忏法。厚有赐予。偶岁大旱。师与遵式异闻二法师。同修金光明忏。用以祷雨三日。雨未降。于是彻席伏地。自誓于天。曰兹会佛事。傥未降雨。当各然一手以供佛。佛事未竟。雨已大浃。尝与钱唐奉先(清源)梵天(庆昭)孤山(智圆)数人。为书设问。往复辨析。虽数而不屈。又遣门人神照大师(本如)。与之讲论其说。卒能取胜。尝制指要妙宗二钞大悲忏仪别行疏记暨光明二记之类。后悉流传。尝偕十僧修妙忏三年。且约以忏罢。共焚其躯。庶以激怠惰。而起精进。翰林学士杨公亿驸马都尉李遵勖。尝荐师服号者。其心尤所爱重。知有自焚意。致书劝止弗从。又致书天竺慈云式师。俾自杭至明面沮其义。亦不听。群守直史馆李公(夷庾)。密戒邻社。常察之。母容遁以焚。师愿既莫遂。复集十僧。修大悲忏三年。又以光明忏中七日。为顺寂期。方五日。结跏趺坐而逝。实天圣六年正月五也。享年六十有九。为僧五十有四期。其亡经月发龛以视。颜肤如生。爪发俱长。既就荼毗。舌根不坏。舍利至不可胜数。凡三主法会。唯事讲忏。四十余年。胁未始至席。当时之人。从而化者。以千计。授其教而唱道于时者。三十余席。如则全觉琮本如崇矩尚贤仁岳慧才梵臻之徒。皆为时之闻人。今江浙之间。讲席盛者。靡不传师之教。其于开人之功。亦已博矣。元丰三年冬十月。(余)谢事经岁。自衢抵温。有法明院[虫/心]讲师。其行解俱高者。顿尝游衢。乃(余)未第时。与之接者也。一日敛裓而前曰。(继忠)于法智师。徒为法孙。惜其示寂六十有三年。其所造峻特。而所学为来者。师固释门之木铎哉。自昔达官文士。其言可信于后世者。乃无述焉。其徒窃羞之。既而状其行。请(余)作碑。以为无穷之传。(余)乃叹曰。人生之初。虚一而静。本无凡圣之别。逮交战于事物之境。而莫之能返。此诸佛不得已。而来震旦。烦其名相以化之。岂苟而已哉。设之以法而可行。示之以戒而不可犯。如目之有花。他人莫得见。如耳之有磬。他人莫得闻。欲其自降乃心而求复初地。其后导师继继而兴。骋智慧辩才。谈真实妙义。使人不离当念超圆顿一乘。不离文字。示解脱诸相。要其究竟。则无一法之可说。无一字以与人。法智师既达乎此。则何假于言而后传哉。虽然重违勤恳。姑阅其所纪。皆众所共闻者。因为摭梗概。而实录之。仍赞之以文曰</p>
<p>　大雄觉世垂微言　　磅礴日月周乾坤</p>
<p>　智者才辩穷化元　　时为演说开迷昏</p>
<p>　八万总结河沙尘　　俱入天台止观门</p>
<p>　法智远出扬清芬　　游戏三昧真轶群</p>
<p>　志坚气直貌且温　　少而敏悟老益勤</p>
<p>　遗旨从衡深讨论　　消文释义虽缤纷</p>
<p>　辞淳理妙简不烦　　或忏或讲忘晡昕</p>
<p>　迩遐学徒日骏奔　　成等正觉消波旬</p>
<p>　俾诸佛祖道弥尊　　如流已清浚其源</p>
<p>　如叶已茂培其根　　行高名重上国间</p>
<p>　天子遣使来中阍　　贤豪勋戚固所忻</p>
<p>　命服锡号回天恩　　知身变灭如浮云</p>
<p>　誓勇弃舍甘趋焚　　素愿莫适仍修熏</p>
<p>　众生嗜好随贪嗔　　三涂转徙如膏轮</p>
<p>　有能顿悟报施因　　罪福苦乐岐以分</p>
<p>　说本无说谁其人　　师心了了所夙敦</p>
<p>　言能破妄宁非真　　身虽云亡今常存</p>
<p>　江淅蕃蕃其子孙　　诏亿万世观斯文　</p>
<p>　　明州延庆寺传天台教观故法智大师塔铭(并序)</p>
<p>　　　　温州军事判官将仕郎试秘书省校书郎前监昌国东监胡(昉)撰</p>
<font SIZE="2">
<p>　</p>
</font>
<p>天欲久其道。世必生其人。若帝德去。微姬公孔子。则无以垂百世常行之典。佛道衰非思师智者。则无以洞五时所说之文。孔子后为儒席宗匠者。曷尝无人。智者没作法门师表者。故必生德。大师讳(知礼)字约言。俗姓金氏。代四明人也。初其父以枝嗣未生。诚志颇切。母李氏。乃相与祈佛。因而有妊。及师之生也。乃以佛子罗睺罗而名之。而神情湛寂。骨状英粹。及在童龀。绝非众伦。七岁属母丧。谓劬劳匪易报。且号泣而不绝。由兹厌俗急于出家。其父抚而异之。遂不夺其志。始事太平兴国寺(洪选)为师。十五受具戒。而专探律部。二十学天台教法于宝云(义通)法师之席。而护珠之心。坚如锻金。泻瓶之解。了若观昼。由是勤大精进。具大智慧。安然露地。焕若弥天。接一徒人。必谓之登龙析一义众。必谓之伏鹿。故道不求扬。而四方尽闻。众不待召而千里自至。至道丙申秋七月。由承天道场。归延庆法席。而一心讲忏。几四十余载。故未尝有时离香火之供。亦未尝居一夕知茵蓐之温。其勤也。百川竞。注而不息。其利也。大日居中。而遍照。上则真宗皇帝。遣使就加礼异。远则日本国师。命徒来。询法要则其余向慕。故可知矣。天禧纪元之初年。及耳顺谓其徒曰。半偈亡躯。一句投火。圣人之心。为法如是。矧其去佛滋久。慢道者众。吾不能损舍寿命以警发懈怠。则勇猛精进。胡足言矣。于是结十僧。而入忏。期三载以共焚。是时翰林学士杨公(亿)驸马都尉李公(遵勖)。皆绝世文雄。当朝勋盛。每向师通悟。必望风推挹。其年诏赐紫袈裟。寻敕赐法智号。皆二公论荐之所授也。及闻师誓真法之供怀安养之国。而杨公专勤置邮。确请住世。复以忻厌之意。而兴疑难之辞。故师答曰终日破相。而诸法皆成。终日立法。而纤尘必尽。杨公知不可以义屈亦不可以言留。乃专委州将洎诸曹吏。俾其遍家安护。长慕保存。于时太守主客员外郎史馆李公夷庚。与郡邑僚属。皆信重弥笃。恳请共勤。又钱唐有(遵式)法师者。名重当世。道绝众流。素与师交游。最以法相契。杨公亦寓书于式。俾共请于师(书见蓬山集)式乃亲涉大江。躬趋丈室。由是大师之行愿。始不得已而止焉。及大师之殁。式尝作诗以悼之。其句曰。天上无双月。人间秖一僧。议者不以式之言过。而谓师之道然矣。则大师之道德。大师之诚信。其为时贤同道。爱慕推重也如此。天圣五年冬忽示身有疾。而行道愈勤。门人请少息。而师体辄复康。六年正月五日。跏趺之次泰定而绝。涉日既久。而开龛若生。报年六十九。经夏五十四。其月二十有四日。阇维于本郡南门之外。对栴檀之[卄/積]。将致于焚。然而瞻卜之香。先闻其馥郁。得舍利五色者。故不知其数。而缁俗求取者。又不知其几干。明道二年七月二十有九日。奉灵骨葬于崇法院之左。本教法也。大师天禀圆照。神赋精力故。其遍发大经。增进三昧。古师所未谕。今学所未详者。师必炳然。而记释之。往哲所难履。来裔所难继者。师必确然。而进趣之。犹万仞独起。人可仰其峻。而不可跻其高也。百谷皆下。众可目其广。而不可量其深也。故传大师之笔者。凡四十余轴。升大师之堂者。踰一千余人。其间睹奥特深。领徒继盛者。若当州开元寺则全越州圆智寺觉琮台州东掖山本如衢州浮石院崇矩见。嗣住大师之院尚贤等。又二十二人皆卓尔具体。超然悟心。坚摧众峰。利及群汇。所谓上中下性普润。由乎一云。数百千辉散。照元于一矩。则大师之道。盛乎世。利于众。昭昭然不可穷而绝也。又可得而知焉。事备全师所著实录。此得而略。贤公教主。将以大师之道勒铭于塔。而损书紫言见纪。呜呼大师之出世也。岂无谓乎。得不以祇园之法属于浇季而师扶树之乎。台山之教。当于流布。而师光大之乎。门外有车。诸子不复乘。而师使乘之乎。衣中有珠。醉人不复悟。而师使悟之乎。化化城于险道乎浮浮囊于大海乎报诸佛之恩乎为如来之使乎。不然何精心向道。亡身为众也。若是之甚哉。昔梁补阙谓。天台等觉欤妙觉欤。不可得而知。裴相国谓。圭峰其四依之人乎。其十地之人乎。则今之谈大师者。又焉得不以梁裴之言而作于称叹乎。(昉)故不敏。敢拒来诲。焚香稽首。谨作铭曰</p>
<p>　道行于世　　久之其天　　教敷于圣</p>
<p>　翊知其贤　　皇矣真觉　　始垂化缘</p>
<p>　开显一性　　周流大千　　异人间出</p>
<p>　宗风迭宣　　洪惟智者　　妙达金仙</p>
<p>　真乘显畅　　法炬光筵　　鄞江嗣矣</p>
<p>　四海昭然　　紫宸加异　　外域申虔</p>
<p>　三观独照　　万行弥坚　　玉性本洁</p>
<p>　珠形自圆　　安步觉地　　亡躯讲筵</p>
<p>　法不我悟　　善期众迁　　汝曹尚怠</p>
<p>　吾躯可捐　　冀人警悟　　奉诲周旋</p>
<p>　朝贤眷眷　　道友拳拳　　咸怀恋慕</p>
<p>　不许焚然　　其利日广　　其心益专</p>
<p>　化无不至　　教无不诠　　报灵藉世</p>
<p>　慧日沉渊　　师之道机　　靡得而言</p>
<p>　师之化迹　　可得而镌　　铭之于塔</p>
<p>　芳香永传　</p>
<p>　　四明法智尊者实录</p>
<p>　　　　开元三学院门人(则全)编</p>
<font SIZE="2">
<p>　</p>
</font>
<p>大师讳(知礼)。字约言。俗金氏。前汉金日磾之裔也。后子孙代为明人。父经母李氏。七岁丧所怙。为报鞠育。急于出家。即从故里太平兴国寺僧洪选手。下为弟子。十五祝发受具。二十从宝云通法师。学天台教观。始及二载。厥父偶梦。师跪于通之前通持瓶水。注其口。自后圆顿之旨。一受即了。因即代讲。仅乎数载。殆通之灭。礼复自梦。贯师之首。擐于左臂而行。即自解曰。将非初表受习流通。次表操持种智之首化行于世也。至淳化辛卯岁。受请于乾符寺(乾符中间改曰承天今为能仁)。绵历四祀。诸子悦随。堂舍侧陋。遂迁于保恩院(今延庆也)师自咸平二年已后。专务讲忏。常坐不卧。足无外涉。修谒尽遣。前后讲法华玄义七遍。法华文句八遍。摩诃止观八遍。大般涅槃经疏一遍。净名经疏二遍。金光明经玄疏十遍。观音别行玄疏七遍。观无量寿佛经疏七遍。金刚錍。止观义例。止观大意。十不二门。始终心要等。讲说不计其数。著述光明玄续遗记三卷。金光明文句记六卷。观经妙宗钞三卷。观音玄疏记共四卷。十不二门指要钞二卷。观经融心解一卷。辅行传弘决题下注文一卷。义例境观互照一卷。天台教与起信论融会章一卷。别理随缘二十问一卷。释请观音疏消伏三用一卷。对阐义钞辨三用一十九问一卷。光明玄当体章问答偈一卷。释难扶宗记二卷。观心二百问一卷。十义书三卷。解谤书三卷。答日本国源信禅师二十七问一卷。答杨文公三问并书一卷绛帏三十问答一卷。开帏试问四十二章金光明三昧仪一卷。千手眼大悲心咒行法一卷。授菩萨戒仪一卷。放生文一卷为俞殿头作修忏要旨一卷。为司法祝坦作发愿文一卷。修法华忏法三十昼夜五遍。金光明忏法一十昼夜二十遍。弥陀忏法一七昼夜五十遍。请观音忏法四十九昼夜八遍。大悲忏法三七昼夜一十遍。年至五十七。位同志一十人。誓愿要期。修法华忏。三年期满日共焚身。供养妙经。求生净土。行法将圆无何。名达朝彦。翰林学士杨公亿。连书请住世。又郡守直史馆李夷庚。同倅众官僚。曲加敦请。咸乞住世说法利生。以是志愿。不得而施。复偕十僧。修大悲佛事三年。以坚志行。师自三十二。出世住持。一心讲忏。共三十八年。尝然三指。以供佛起造院宇。一所大小三百间。造弥陀观音势至圣像。总一十二躯。普贤菩萨一躯。大悲菩萨一躯。天台祖师六躯。即写天台教乘。仅一万卷。天禧元年。翰林杨(亿)申奏诏赐紫衣。天禧四年。驸马李(遵勖)委曲奏请师号真宗特赐法智大师。至天圣五年冬。卧疾虽粗用医治。而不替说法。于六年正月五日戌时。跏趺而坐。召大众说法。最后言曰。吾竭力尽心。建此道场。誓愿流通天台教观。汝等善自荷檐。莫作最后断佛种人。吾祖至训。汝其思之。夫生必有死犹旦暮。然汝等当勤精进修道无间。则世世生生。相逢有在矣。语毕骤称阿弥陀尊号。奄然而逝。露龛示身。经二七日。爪发俱长。颜貌如在。复过七日。迁于南门郊外。将致阇维。先闻异香馥郁。火灭烟消。得舌根不坏。舍利五色。不可胜数。而多为宫裳士庶得之。越五载至明道二年癸酉岁七月二十九日。门弟子奉灵骨。瘗于崇法院之左。立塔以识之。春秋六十九。僧腊五十四。禀法领徒者。三十余人。所谓(则全觉琮本如崇矩尚贤梵臻仁岳慧才)等也。登门入室者。纳计四百七十八人。余之务学方来不可胜纪。手度弟子(立诚又玄)等七十人。每岁仲春。建菩萨戒会。其被化者。常满五千大众。其余密行潜德。殆难概见。上之所录。悉众所知闻。庶几后贤咸仰上德云尔。时明道季秋十八日门人(则全)谨录</p>
<p>　　指要钞序</p>
<p>大教隆夷存乎其人。诸祖既往玄化几息</p>
<p>云大教者。此非教门体析偏圆等义对分大小。兹约内外二宗。以论之。如释签解章安大法东渐。云通指佛教为大法是也。文选曰。道有隆夷。注云。隆盛也。夷平也。盛平亦高下之义耳。周易神而明之。存乎其人。诸祖者。荆溪已下诸师也。太玄经曰。远而有黑色者。谓之玄。今以台宗幽远微密之旨。为玄化矣。几音机文。选作其音并近也</p>
<p>时不可久替。心有间世者出焉。四明传教导师礼公。实教门之伟人也。童子受经。便能思义。天机特发。不曰生知之上性者乎</p>
<p>尔雅曰。替废也。间世者。名德之人间生也。孟子曰。彼一时也。此一时也。五百年必有王者兴。其间必有名世者。四明乃庆元府南面山名。陆龟蒙曰。有峰最高。四穴在上。每澄霁望之。如户牖。相传谓之石窗。即四明之目回神仙所居处也。见四明图经。礼记十岁为幼学。二十为弱冠。凡言童子。乃十岁以上至二十。弱冠中间。太和未散者。总称童子。师七岁出家。正童子时也。天机者。庄子曰。其嗜欲深。其大机浅。语曰。生而知之者上。学而知之者次</p>
<p>及进具禀学于宝云通师。初预法席。厥父梦。其跪于师前。师执瓶水。注于口中。其引若泉。其受若谷。于是乎。天台大教圆顿之旨。一受即了。不俟再闻。师谓之曰。子于吾言。无所不达。非助我也</p>
<p>准塔铭。师年十五祝发。受具足戒。二十从宝云师学。四明回父金氏。讳经。梦水若泉。喻教观源源之有本也。孟子曰。源泉混混。不舍昼夜。盈科而后进。放于四海。有本者如是。尔雅曰。水注溪曰谷。子于吾言等。论语夫子曰。回也非助我者也。于吾言无所不说。疏解曰。颜面于夫子之言。皆默而识之。即无发起之益。故曰非助我也</p>
<p>逮师始灭。公复梦。贯师之首。擐于左臂而行。嘻得非初表受习。若阿难泻水分瓶。之莫二也。后表传持操师种智之首。而行化也</p>
<p>通公示灭于真宗端拱改元。贯谓贯穿。擐音患出左传。彼曰。擐甲执兵擐甲带甲也。论此梦之相状。乃四明以右手。穿通之头。复以左臂。带通而行此固异梦也。嘻叹声也。大经明。阿难侍佛。持十二部经。如泻水分瓶置之异器。种智二字。言约意丰。谓一切智。道种智。一切种智。此一心三智。本出摩诃般若经。大论解释。见第三十卷。昔北齐依此以修心观。口授南岳。南岳传天台。天台之后。凡十三传。而至四明。盖一家传宗法要。唯此矣</p>
<p>淳化初。郡之乾符寺。请开讲席。诸子悦随。若众流会海。繇是堂舍侧陋。门徒渐繁。未几遂迁于保恩院焉。法华止观金光明诸部。连环讲贯。岁无虚日</p>
<p>乾符居明之市心。续改承天。今为能仁寺。师所住者。即法华附庸院也。保恩今延庆。是悦随者。周易曰。随刚而下。柔动而悦随。孔注尚书曰。百川以海为宗也。杨子曰。终则始。始则终。若连环之无端</p>
<p>尝勖其徒曰。吾之或出或处或默或语。未始不以教观权实之旨。为服味焉为杖几焉。汝无怠也</p>
<p>勖勉励也。尚书。夫子勖哉。是也出处。语默等全用周易系辞彼明君子之道。于四仪中。未尝忘也。教观权实者。一家入道之枢机也。服则被身。味则充饥。杖则手凭。几则身倚。以喻教观等法朝夕受用不可无也</p>
<p>大哉若夫被寂忍之衣。据大慈之室。循循善诱人。不可得而称矣</p>
<p>此以法华三法。称叹利他之行。经曰入如来室。着如来衣。坐如来座。普被名室。遮恶名衣。不著名座。备乎此三。而扬圣化。即世间之依止也。语曰夫子循循然善诱人。注曰循循次序貌。诱进也</p>
<p>释签十不二门者。今昔讲流。以为一难文也。或多注释。各陈异端。孰不自谓握灵蛇之珠挥弥天之笔。岂思夫一家教观。殊不知其启发之所。公览之再叹。岂但释文未允。柰何委乱大纲。山隤角崩良用悲痛</p>
<p>或多注释。盖指荆溪之后奉先珠指孤山证义之类也。引二事比诸家各擅其美。昔隋侯出行。见牧童打伤蛇脑。侯怜之用药涂。治而去。一夜偶见庭中。有光烛之。乃一蛇衔珠在地。自言我本龙子。变形游戏。为牧童所伤。赖君以救。故今携珠为谢。侯得珠进楚王。王置殿上。发光如昼。准梁僧传。道安法师。文理通经。德望隆重。时习凿齿锋辩天垂。特往谒见。既坐称言。四海习凿齿安曰弥天释道安。时人称赏其答。礼记檀弓曰。泰山其颓乎。梁木其坏乎。尚书泰誓曰。百姓怀怀。若崩厥角。二文叹人之兴亡。此中拟法之凋弊</p>
<p>将欲正举舍我。而谁遂而正析斯文。旁援显据。绰有余刃。兼整大途。教门权实。今时同昧者。于兹判矣。别理随缘其类也。观道所托。连代共迷者。于兹见矣。指要所以其立也</p>
<p>孟子纪。孔子曰。当今之世。舍我其谁。正析之言。如楞严曰。披剥万象。析出精明。援引也。绰犹宽缓之貌。轲书曰。岂不绰绰然有余裕哉。又庄子明。庖丁为文惠君。解牛数千而刀若新发硎。恢恢乎其于游刃。必有余地。别理随缘者。藏通则教理俱权。圆则教理俱实。此三易晓。唯别教权理实。蕴乎随缘之义。意稍难明。四明能显述之。故天竺称可观道。连代共迷者。以山外诸师建言玄句不通修。复云观真不观妄故。指要斥之曰。有人解今一念。云是真性。恐未称文旨等是也</p>
<p>至若。法华止观纲格之文。隐栝错综。略无不在。后之学者。足以视近见远染指知味。易不云乎。通天下之志。定天下之业。断天下之疑。实此一二万言得矣</p>
<p>纲格者。辅行曰。纲谓纲纪。如网之外围。格谓格正。如物之大体。彼以八教。判释如纲格。教随机异如网目。此则不然。随文用与也。隐栝荀子二出。一曰府然。若渠堰隐栝之于已也。注曰渠堰所以制水。隐栝所以制木。一曰故枸木。必将待隐栝。钝金必将待砻厉。注曰枸读为钩。曲也。隐栝正曲木之具。广雅。错厕也。综总也。说文谓。机缕持丝交者。即错要其文。综理其义也。视近见远中。庸言。君子之道。知远知近。染指者。左传说。楚人献[元/?]于郑灵公。子家将见。子公之食指动。以示子家曰。他日我如此。必尝异味矣。及入宰夫将解[元/?]。相视而笑。公问之。子家以告。及食召子公弗与也。子公怒染指于鼎。尝之而出。今以指要为鼎。若人研核则为染指。由此得谙教观等味也。易不下虽用彼言。不用彼意。彼意□天下之志未通。易能通之。天下之业未定。易能定之。天下之疑未断。易能断之。回此三义。归乎指要。诚谓穷理。尽性之书矣</p>
<p>式恭遵同学。观者无谓吾之亦有党乎。取长其理。无取长其情。文理明白。谁能隐乎云也</p>
<p>忏主单著名讳。古今皆然。如僧祐弘明序云。祐以末学。涅槃疏缘起。章安自叙云。顶滞于豫章。亦有独书上字者。如君山签序云。普早岁在尘是也。二师同学。同气连枝。真难弟难兄也。故石塔记云。通居宝云。日敷教观。逾二记(知礼遵式)子衿之高者党类也。释名曰。五百家为党。论语孔子曰。吾闻君子不党。君子亦有党乎。疏曰相助匿非曰党。孔子既答陈司败而退。司败复楫弟子巫马期。进而问曰。我闻君子不阿党。今孔子言。昭公知礼。即君子亦有党乎。取长其理者。孝经序曰。在理或当。何必求人。大哉指要之作。文理既正。是诚不可匿者也</p>
<p>　　祭四明法智大师文</p>
<p>　　　　同前</p>
<font SIZE="2">
<p>　</p>
</font>
<p>维天圣六年岁。次戊辰正月丁酉朔某日。杭州天竺同门法弟。慈云大师(遵式)谨遣学徒。赍送香烛。灵山上茶。并云厨办斋食。罄食味之品。恭荐于。四明延庆寺法兄法智大师尊灵。伏惟。灵天生懿德。来辅法王。殆将绝纪。奚振颓纲章安既往。荆溪次亡。诞此人师。绍彼烈元。一家大教。钟此三良三。友谢其博识。八俊甘以退藏四十余载。教网大张。开慈悲之室。踞法空之床。宽以居众。谨以化方。是乎金玉市贵。桃李蹊香。蜂屯蚁慕。入室升堂。济济乎其徒。甡甡乎惟良。可以分千灯。可以化四方。若乃运如椽之笔。启丽藻之房。十不二之奥义。我得而详。十六妙之渊旨。我得而扬。至于观音别品金鼓旧章。或阐其幽。或补其亡。涌我义泉。解我智囊。伸先觉之制。实后学之望。呜呼何期。忽随世态。奄尔无常。顾有河之渺弥。俄折桥梁。悲欲海之浩漫。忽丧艅艎。痛两楹之愕梦。结双树之悲凉。且夫世人将启手足。缠痛寝床。唯兄告终。与物返常。加趺面西。称佛洋洋。良久泊然。高骛净方。如此则天眼遐眷。神力隼翔。必愿临弟斯食。鉴弟斯章。呜呼哀哉。诗有伐木。易称断金。唯弟于兄。真谓同心。象埙篪之合韵。亦笙磬之和音。有法共议。有过相箴。如切如磋。博我良深。有始有卒。唯天是沈。偶因化缘。自此分襟。阻越之山。隔吴之浔。踪迹滞梦。梦亦相寻。日飞尽于东箭。情有断于南金。呜呼呜呼。今则已已。痛何可任。理合便离鹫岭远度山阴。为老怯于春冷亦路阻于霖霪。劣弟盖年过耳顺。齿逼纵心。行坐几杖。起卧呻吟。与兄暂隔。继送穷林。只期生于安养。愿永作于追寻。呜呼呜呼。伏惟尚飨</p>
<p>　　悼四明法智大师诗(并序)</p>
<p>　　　　同前</p>
<font SIZE="2">
<p>　</p>
</font>
<p>予与四明法智大师。为友四十余年。及终不得一哭于寝门之下。由路有五六百里。春有飞霰累旬。身有六十六岁。故杖屐不利收往也。嗟叹之不足。乃咏歌之句云。天上无双月。人间秖一僧。览者无谓予厚于所知薄于所不知。但见其解行。有卓卓出人之异。寄极言以畅其所怀耳。异者何也一。家教部。毗陵师所未记者。悉记之。四三昧人所难行者。悉行之。虽寒暑相代。胁不至席。六十有九而终。其疾且顿。而行道讲训。无所闲然门。徒请宴不从。逮加趺气尽。后及火化。舍利莫知其几千数矣。噫非知之艰。行之惟艰也。诗二章章八句</p>
<p>　谁乎丧我朋　　谁复继毗陵</p>
<p>　天上无双月　　人间秖一僧</p>
<p>　遗文禅次集　　讲座病犹升</p>
<p>　今也挂空影　　纱龛笼夜灯　</p>
<p>　　其一</p>
<p>　江上伤怀久　　斜阳遍越陵</p>
<p>　君为出世士　　我亦谢时僧</p>
<p>　贝叶同年讲　　莲华异日升</p>
<p>　法门传弟子　　何啻百千灯　</p>
<p>　　其二</p>
<p>　　四明法智尊者赞</p>
<p>　　　　门弟子(僧江)稽首</p>
<font SIZE="2">
<p>　</p>
</font>
<p>　堂堂我师　　法苑英才　　子生皇宋</p>
<p>　独步天台　　荆溪往没　　鄮岭重来</p>
<p>　教门久塞　　我师洞开　　义雷迅发</p>
<p>　迷蛰春回　　绘仪罔及　　奋藻难裁</p>
<p>　焕然睟容　　孰不钦哉　</p>
<p>　　宋故明州延庆法智大师真赞</p>
<p>　　　　节度判官朝奉郎试大理司直兼监察御史云骑尉骆(偃)</p>
<p>　</p>
<p>　道以功振　　化以行施　　识贻所导</p>
<p>　解贻所规　　信者兴仰　　学者兴随</p>
<p>　远则听范　　迩则观仪　　影响相契</p>
<p>　闻见交驰　　德兮斯茂　　教兮斯滋</p>
<p>　示顺世兮　　存乎所表　　流继裔兮</p>
<p>　存乎所师　</p>
<p>　　延庆始祖法智大师画像赞</p>
<p>　　　　会稽郡王文惠公史(浩)</p>
<p>　</p>
<p>予昔与觉云连公游。因缀其语。为法智大师赞。岁久不能记。今为延庆询师得之。乾道壬辰中元东湖真隐斋(浩)</p>
<p>　灵山一席　　俨在天台　　后十三叶</p>
<p>　复生奇才　　唱道四明　　讲肆宏开</p>
<p>　溥海声闻　　[雄-隹+谷][雄-隹+谷]云雷　　章圣在御</p>
<p>　中使鼎来　　得法大旨　　皇心恢恢</p>
<p>　锡号法智　　宸章昭回　　抵今后学</p>
<p>　咸仰崔嵬　　兰馨菊芳　　本一根荄　</p>
<p>呜呼是为法宇之柱石教鼎之盐梅。宜兹幻影历千古而无尘埃</p>
<p>　　四明法智大师赞(并序)</p>
<p>四明延庆道场教主。法智大师。皇宋四叶。天圣六年示灭。殆今绍兴甲戌一百二十有九年矣。月溪痴绝。道人(希颜)顿首为之赞曰</p>
<p>行天台所难行。而为二浙师。记毗陵所未记。而为百世法。智者教门由此。而光明孔硕。延庆道场因之。而声闻维扬。矫矫乎摩云之标。堂堂乎不世之器。考之击之。而随大随小。钻之仰之。而弥坚弥高。於戏天台之有师也。譬如泰山之有[木*巳]梓豫章。巨海之有珠玑大贝。东鲁仲尼之门而有颜子闵子。西晋印手之室而有汰师远师。苟非积世愿力慈心。岂能一朝开物成务。稽首四明中兴之祖</p>
<p>　　延庆法智祖师斋忌疏</p>
<p>　　　　陈(天俞)</p>
<p>　</p>
<p>右伏以。法体如如。本无出没。世缘冉冉。乃有会离。自智者示寂于天台。道若悬丝而引石。洎通师流芳于甬水。声如出谷以迁乔。寥寥像法之余。渺渺荆溪之下。南辉台岭。东绍丽师。虽作者篾以加。于若住世。无异此也。恭惟中兴教主法智大师。生由佛孕。幼自天成。戒莹渊珠。贯南山之律部。辩倾海浪。发衡岳之心宗。可谓人间一僧。天下大士者也。不然则五时八教。孰为中兴。百界千如。世皆弱丧。所以真宗皇帝。遣使以加异。日本国师。命徒而就询。一世儒宗。同年法席。莫不传上意而留住世趋丈室以免焚躯。故得一千众皆预于升堂四十轴率归于秉笔。遂令三观专美。四明如赫日之中天。似迅雷之出地。草木瓦砾。尽演真诠。鸟兽虫鱼。咸通妙教。惜乎出已还没。化身本然。会必有离。世相如是。但某等叨沾法乳幸驾宗乘。况嗣凡筵。斯扬讲贯。虽大师之灵骨有在。而大师之神容可瞻。柰何化往无方。依栖绝迹。遥想鹤林之逝。永缠梁木之悲。今兹日应跏趺。情存荐设。敢效纯陀之供。少追宗庙之祠。伏乞。大师以无所来而来。以本非食而食。所冀冥符台岭。永耀鄞城。使彼谏书还成辅教及今禅学无谓别传。贻万劫之孙谋。资一人之睿算。庶协祖道无忘孝思。谨疏</p>
<p>　　四明法智大师讳日疏</p>
<p>　　　　雪溪(希颜)</p>
<p>　</p>
<p>右伏以。大道欲行。方假待时之器。斯文未丧。果生命世之师。取佛日而跃虞渊。障狂澜而之东海。网罗台岭之三轨。鼓吹鹫峰之一乘。岂止百世之唯新。要当千载而无古。不有大士。孰能中兴。恭惟四明教主法智大师。全德难名。大璞不硺。受佛付托。扶教颠危。济巨川。实万斛之舟。支大厦。真十围之木。四十年胁不至席。岂徒为苦行之劳。三妙观身。独枝梧。正欲穷玄理之奥。杨墨之徒既辟。佛祖之道大通。钵里针投。绛纱之负笈辐凑。户外屦满。青襟之克家子来。风独高于四明。草争靡于二浙。可谓。白日一出浮云四空。人间第一之僧。谅无惭德。天上无双之月。孰不包羞。某等谬意慈风。澡身学海。虽不忘于附骥。绝有愧于续貂。般若明珠邀所轻。而用所重。菩提妙种拔之易。而树之难。既亏染指之功。徒切疚心之叹。今则式届阳春之节。俯临圆寂之辰。辄弹罄竭之诚。用伸菲薄之供。衡鉴已往。虽无生灭之痕。霜露既零。自罹[惏-木]惕之感。伏乞。深慈无碍。不离当处而现来仪。利生有方。初无动相。而施妙应。沃干地雨。膏腴解脱之床。垂义天云。[申*并]幪涅槃之海。然后一家教观。百代儿孙。流通无壅塞之悲。讲唱获传持之志。三谛三观华屋。得所入之门。十境十乘故乡。了还归之路。平意地如同平掌。摧魔壁似等摧枯。回佛日而光末时。激颓波而旋往古。功沾九有。利洽四生。破烦恼网。而同登解脱之舟。越生死河。而俱达菩提之岸。谨疏</p>
<p>　　延庆始祖法智大师忌疏</p>
<p>　　　　此山(可寿)</p>
<p>　</p>
<p>右伏以。双林灭而德音绝。诸祖往而了义乖。矧驾说之攻其中。而暗证者之乱于外。所以圆顿之旨。将遂寝微。庸昏之徒。莫知所向。自非翼传己心之法。孰能一洗名相之悲。恭惟。山门始祖天台记主法智大师。法胤储佛子之灵悟。自神童之岁。受经即诵。思义能通。殆志学而染衣。信弱冠而具戒五年依止。拟兼善于律乘。一月麾谈终大弘于教观。谓非分别而能了是法。故说解脱。而无离斯文。俾济行之有宗。乃建言而指要。学穷内外。尝雅重于杨文公。论绝异同。尤推许于雪窦显。遂使圣主命修而加号国师。驰问以询疑。且欲身赴于焚。何缘胁至于席。履天台所履之道。修四三昧。而有恒记毗陵未记之文。谅十九祖而无愧。柰学者之思为愈己嗟天下之莫能宗予。安禅不还。泣尽青襟之泪。遗编有在。信同白雪之歌。爰想慈风。俄临讳日。况恩均于成我。而忧比于终身。合西邻受福之时。敢陈礿祭。来前生行道之处。庶追昔缘。某等叩钟芳尘。谬参莲社。知名识字。未逃终日数宝之讥。讨疏寻经。始纳入海算沙之责。徒劳点示。实负传弘。伏愿。慧眼豁开。法门洞发。万品自融于三观。千如妙显于一心。笃志流通。顾非第二转法轮。将永言化导。肯为最后断佛种人。辄露精诚。俯垂昭鉴。某等无任稽首拜手归依恳恻之至。谨疏</p>
<p>　　重修法智尊者像志铭</p>
<p>　　　　柏庭(善月)</p>
<p>　维时庆元岁在庚申。某月朔日。山门恭嗣祖。比丘(善月)敬修像事。厥工告成。谨熏涤书铭志。内于我中兴始祖法智尊者大宗师之藏。恭惟。我祖以佛子孕灵。笃生皇宋。乘本愿力。志在传洪。爰念山门一家教观。顷遭厄运。几扫地矣。寔繄我祖。禀承有在。源流正传。逮今四方。知有我四明之道。及我此道场。绵绵传演。似续无穷。皆我祖中兴之功。誓愿之力也。是用奉遗像。崇供事有日矣。闲尝一再装彩。时有董溪信士。先得我祖灵骨之余。家藏久矣。一夕感梦。罔容私留。因复归于我祖。窴诸像内。实庆历七年十一月二十三日。既而重饰于绍兴之丁丑。亦其月日也。兹又历年之久。夹纻弊穿。殆非所以昭示先德垂范后世。于是再命工。加修而彩饰焉。尚几我祖神灵不泯。誓力弥新。永镇此山。相与终始者也。奉安之日。谨与山众拜手稽首。敬系之铭曰</p>
<p>　於戏我祖　　法身圆具　　非生非灭</p>
<p>　示有新故　　即事而真　　不离当处</p>
<p>　我作是铭　　如是安住　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 