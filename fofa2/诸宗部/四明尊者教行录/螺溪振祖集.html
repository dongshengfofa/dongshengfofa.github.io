<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>螺溪振祖集</p>
<p>目录</p>
<p>吴越钱忠懿王赐净光法师制(三道)</p>
<p>本朝寺额</p>
<p>建传教院碑铭</p>
<p>净光法师行业碑</p>
<p>传教院建育王石塔记</p>
<p>净光法师塔铭</p>
<p>丞相李公赞</p>
<p>知府郑公赞</p>
<p>通慧僧统诗</p>
<p>光仁文德大师诗</p>
<p>[木/且]庵法师赞</p>
<p>柏庭法师赞</p>
<p>净光法师移塔记</p>
<p>　　螺溪振祖集</p>
<p>　　　　住持天台传教院比丘(元悟)编</p>
<font SIZE="2">
<p>　</p>
</font>
<p>　　吴越钱忠懿王赐净光法师制(三道)</p>
<p>制禅林寺僧羲寂。得大师子玄等奏。于本寺为国讲法华经文句疏等具悉。盖精名德。是罄功勤。阅览之时尤多嘉愧。故兹诏示想。宜知悉。遣书指不多及。十三日</p>
<p>制僧羲寂。卿久居名山。恒看大藏。国朝钦若真教。志重高人。今赐师号紫衣细绢十疋绵十屯。至可领也。故兹诏示想。宜知悉。遣书指不多及。二十九日</p>
<p>报羲寂勾当所申。昨委。汝为天界讲金光明经。一会圆满。备已知悉。汝早挥尘柄。载演猊音。于识心达本之余。有律虎义龙之称。远兹景仰。因命阐扬。已闻讲唱之告成。尤见精修而戒意。再披申举。深所愧称。今赐汝乳药绢二十疋茶二百角。至可收领。遣此示谕。不具(花押)付九月　日</p>
<p>　　本朝赐额　敕黄</p>
<p>中书门下牒两浙转运司。两浙转运司奏。准中书劄子分析辖下。诸州军伪命宫观寺院未曾赐额。如后台州天台县传教院宜赐定慧院为额。牒奉敕如前。宜令转运司遍牒。逐处及更切子细勘会。如内有承天节已曾赐名额者。更不行。下牒至。准敕。故牒。大中祥符元年七月三日牒</p>
<p>右谏议大夫参知政事赵</p>
<p>兵部侍郎参知政事冯</p>
<p>工部尚书平章事王</p>
<p>　　建传教院碑铭</p>
<p>　　　　忠果雄勇功臣金州管内观察使判和州军州事光禄大夫　特进检校大傅兼御史大夫上柱国彭城郡开国公食邑六千户食实封一千一百户钱(俨)撰</p>
<font SIZE="2">
<p>　</p>
</font>
<p>圣人之垂文设教。所以举纲维而示轨辙。使后世之人至乎圣贤之道也。若夫括天地极阴阳。穷吉凶审消长。莫尚乎易。而伏牺始之。仲尼述之。是垂美利于天下也。以日系月。彰往考来。正王道纪人伦。莫尚乎春秋。而夫子经之。丘明传之。是申明诫于万世也。敢问。圣人之垂文设教。极于是乎。殊不知。垂褒贬之文。不能等冤亲齐生灭。究否泰之术。不能畅妙性括真机。其为人天之津蹊。越生死之渊奥。则大雄氏之法。莫不大乎。莫不圣乎。若夫鹫岭之韬玉音。龙藏之传宝典。去圣逾远。垂裕后昆。所以广香海之波澜壮大车之轮毂。又莫盛乎天台之教者。故陈隋国师智者大师。法名智顗。演一花之大旨。立八柱之华宗。以明破昏。太阳之开气雾。以静抳动。神龟之抃重溟。藏通别圆四教斯阐。醍醐乳酪五味相宣。传般若之灯光。开方等之门阈。长风破浪。溺群魔于不二之门。大山出云。茂正法于说三之圃。垂为妙典。扬我真风。由是国王大臣延首丹丘之讲肆。城邑聚落倾心金地之道场。则智者之化人其利博哉。不可得而言也。传教院者即今净光大师寂公住持之所。师法名羲寂。俗姓胡氏。永嘉人也。先是周显德初。螺溪居民张彦安。来诣师曰。家居寺之东南。有隙地。可一里余。阴晦之夕必有鬼魅吟啸之声。亦有钟磬考击之响。又尝梦。神龙游其地。故非愚民所可有也。愿奉师以为僧事。师约之。亲往阅视。叹其山水秀异。因谓众曰。此伽蓝地也。常以传续真乘。思卜讲唱之所。又天台一宗禀于龙树。彼梦神龙之兆岂非此耶。然而财施不供。莫能遽成其志。但纳所舍而营[卄/(跳-兆+束)]圃耳。寻而法华岩公之门人齐公(愿齐公后亦署崇法禅师。亦师传法弟子)。以其事闻于本师禅师。禅师大可其议。遂辍所得众施钱三十万。以资经始。师虽聆喜舍。颇惧重劳。乃诫齐公曰。今之所营。盖以学徒为念。非欲芘风雨以移冢间树下之志。汝体乃意当勉成之。齐公乃凿山肇基。度木兴构。凡建法堂三间厨屋数舍。覆茅累块。悉尚朴素。以称师心。乾德甲子岁秋八月堂成。乃请师居之。默然遂率学徒二十人。以之俱往。点头之石行列翠巘。雨新之花飞扬宝几。师又睹其朴野。协彼安栖。至心之余欢喜无量。其后登鱼门宇日竞充盈。放鹤园林人患襞积。师闻之沮。其说者数四。而云居韶公禅师。以其传灯之地未广函丈之规。乃疏于今汉南国王。智者大师位登诸地。迹示四依。得总持门。获无碍辩。所述教法盈数百卷。净光大师羲寂传而讲之。如水分器(已上八句并载上书之文)而所居精舍栋宇未丰。愿许经营。用安枢衣之众。王从之乃命爱子襄华二师。洎干宗藩各施钱粟以助之。师以草堂之居雅得便稳。不听命者久之。五年及丁卯岁。建创始毕。凡重构忏堂法堂禅室经室。及隶寺宇制者。罔不毕备。中间内外总一百三十余间。林泉相辉。金碧明媚。瓶锡所至。寒暑忘归。其年国王复命师讲法华经一座。追福干王妣恭懿太夫人吴氏。自是神龙喜于闻法。鸟兽乐于[口*(御-ㄗ+亍)]花。供饱纯陀。席严布萨。隐几捉拂。翼翼小心。海福田衣。济济有众。太平兴国二年。元帅府都押衙王君承益内知客余君德徽。同议本院建造弥陀佛殿。王复命施钱八十万。又请师讲金光明经一座。饭僧三万人。香华旛盖供佛之具一皆称足。明年彤矢常参。金轮大统教法愈盛。庄严益专。属像设未周。众望斯郁。乃遣僧重云远来京师。请于襄师。襄师因以陈国夫人徐氏汉南国王府别驾徐君贵安共舍钱二十万。副以金带。又募郡人李从遇。众率净财三十万。同就厥工。于是孔雀顶螺尊临中扆。芙蓉冠叶翊辅崇台。环卫以之雄棱。侍从以之柔悦。沉沉金口深类无言。烂烂青眸真符不瞬。三宝既具。百楅可量。而闻。师妙行孔修。慈心止足。衣惟大布。卧止一床。杖头但挂于瓶囊。庭内不施于局钥。谈女亹亹五十席。非谓该通。乐道熙熙。三重阁未为高迈。今俗年六十有八。僧腊四十有九。虽春秋已高。而诲诱无懈。实僧史之一奇士也。噫天台教者。述觉王无说之义。包括宁遗。明众生有趣之源。环循莫尽。由是三乘迭驾。方析假以入空。十地宏超。遂即凡而成圣。岂必指莲华于水上。先示从权。自当悟蝴蝶于梦中。了无别体。宣此义者孰不宗之。而师之学徒通鉴大师知廉。以师崇佛宫祠开法庠序将求岁寒之绩。请以刊勒为期。而(俨)念。天台山素足名儒。继谈圣教。竽难滥吹。砚合先焚。然思。句偈成因。敢以謏辞为避。所愿草藩肥腻滋善本。以常新。风动毗蓝。吹慧光而不灭。谨即斋戒。为之铭曰</p>
<p>伏牺往兮仲尼不兴　尔易经兮爻象何明　宣父亡兮丘明不出　尔鲁史兮篇题斯逸　皇皇真教兮超生死　洋洋梵音兮总权实　鹤树圆寂兮玉偈秘密　螺溪不谈兮花编谁帙　传光析派兮有赤城　植柰松挥兮宜万龄</p>
<p>系曰</p>
<p>　台山岩岩标几寻　　传教孜孜开宝林</p>
<p>　寒猿野鹤尽念法　　猊座无言扬妙音　</p>
<p>时雍熙三年丙戌岁十一月十日文</p>
<p>　　净光大师行业碑</p>
<p>　　　　朝奉大夫行尚书户部即中知　制诰赐紫金鱼袋钱(易)撰</p>
<font SIZE="2">
<p>　</p>
</font>
<p>天南山奇甚东西北。山其高深幽远。便释者栖钟于台。台连四去千万山。复又宏閟窈窕。如非人可以止者。昔我智者坐此山以著书。故得名教。智者没释。来习其教得其旨者累累有之。易生于越。闻师之事甚异。师胡氏。家温求嘉。三世习释书。母郑氏。既娠不食肉。生五六岁与群儿戏于门。会三释者被远游具。由是道而遇群儿。一者抚师之顶曰。汝有奇相。当为吾门之达者。既去三愿有羡声。自后复授释书。拜释像。如无为人事者心。年甫十二。投温之僧子安。为浮屠氏。勤谨明利。得尽弟子礼。安器之授经。所谓法华者。期月周诵。其起居宴坐也。绰绰有古佛之威仪。十九始去须发。为比丘具矣。乃之越授毗尼于清律师。三载尽极其道。又南之天台。通智者教。师承耸广二公。一旦手法华本迹不二门。至法性之与无明遍造诸法。名之为染。无明之与法性遍应众缘。号之为净。因顿悟佛心。汗落如雨。不数月登座衍说。坐二师于听徒中。了无愧色。每入大藏采一经。未尝别考科疏。随意而讲。涣然水释。寻有去山意。止者尽台人皆不能。时广顺中也。易忠懿叔父领大元帅开府于浙水。闻之坚止勿他往。授以释署净光大师。三让授受不施。方建法华道场。六时行释事。昼夜不怠。甲子秋居螺溪。讲导事如道场。吾叔大元帅供施日至焉。丁卯下台寓开元东楼。春雨连日。一夕有梦。若告楼垝。及旦迁他所。是夜大山颓击楼堕。免者将百人。早岁吴越不雨久。而吾叔命使求祷之。师领其徒。诣巨潭覆钵作梼。而暗有咒语。食久潭中为风所激。恍有物。自水中起。回不半道。大雨连下。周境谢足。又尝危坐居室。有童子。服山人衣。形体瘠陋。持竹器以土养小松。跪于室前。师徐询之。尔何来也。答曰。华顶遣送松栽。言讫遗竹器于地。忽尔不见。师潜谓其徒曰。此山神也。吾当别住道场。后创螺溪教院之前谶也。凡道南险者首称天台石桥。下临万仞。飞泉四射。危滑欹侧。状如横虹。师尝夜度。有光前导。如列炬掷火。皆不知其来。又好修坏像。多获古物。若有符契。因得咸通六年。像中书即当时僧希皎誓文。愿复生此。以童子出家。传大法首众。谓师之前身。如许元度事。师昔在四明止育王寺。梦登上方。有宝幢高座。大署曰文殊台。而阑楯围络。趋不能入。上有菩萨。手自相引。坦然可登。复觉是身与菩萨之体。泯合无二。癸未年。上使内侍省官与台守。入山谋建释舍。坚请师受菩萨戒。自称弟子。师凡与台人授戒。有舍屠宰而执经论者。有不血食者。有至死不言杀者。有投高死而发愿者。有弃妻子而求为浮屠人者。有入山一步一礼血垂于额者。有火一臂一指以供佛者。呜呼大音一举。应者千谷。非发有所跻。其孰能通其大小乎。丁亥冬十有一月四日疾。终右胁而卧。神往形具端而有生。其徒树龛室于方丈。台人之恸若丧所亲。后五年易葬地。身体不坏。芳香蓊然。此非释中达而异者乎。师名义寂。字常照。俗寿六十九。僧腊五十。先是太平兴国中。诏今左街首座掌西京教门事宁公手传高僧。状师之迹。易夙昔好善。常欲笔奇。闻以申诲。始熟师之事。绩而又得之。门人仲休授书一通。参对辩正皆符旧文。易无似人耳。三为休之请立师之碑。退以书让不克。又虑好事因循失于纪述。乃稽首作礼谨着是辞铭曰</p>
<p>　教敷徒仪　　徒为教主　　徒彻愈明</p>
<p>　徒诞自侮　　明则契圣　　感以从真</p>
<p>　侮则徒咎　　咎非教沦　　伟哉吾师</p>
<p>　达明契圣　　坐台指人　　学及古性</p>
<p>　生异其迹　　死奇其尸　　南哗是闻</p>
<p>　俾徒勤思　　师徒伊谁　　克完厥守</p>
<p>　佩于永年　　勿诞以咎　</p>
<p>　　传教院新建育王石塔记</p>
<p>　　　　当院徒弟(如皎)撰并书</p>
<font SIZE="2">
<p>　</p>
</font>
<p>世雄化缘告息。韬形秘藏唯塔像存焉。或封玉[疊*毛]绒金骨。标帜高显。俾回眸举手咸成妙机。非率然也。粤有守澄上人。内习禅那。外营梵福。有年数矣。凡曰善利。知无不为。一旦惠然而来。议及胜概。乃曰。殊特者难偕圣塔。坚久者莫越贞玟。命愚同力营兹巨善。愚闻之。敢不称赞。于是共募缁俗。获泉货六万余。乃命石工。匠成四所。不逾载[木*巳]。能事告圆。其二所对高五寻。立于院之庭。其次立于普贤忏院。盖择其胜地。咸得其宜也。其质状拟于育王。镕范众宝。固无漏略。中置鹫峰极谈妙经。故不须复安舍利者。所谓已有如来全身也。矧复以实相为道。无金石鸿纤之殊也。劫火烧空。蓝风动地。其可坏乎。愚不揣斐然。直书于此</p>
<p>大宋开宝八年岁在大渊献八月八日记</p>
<p>　　净光大师塔铭</p>
<p>　　　　门人澄彧　撰</p>
<font SIZE="2">
<p>　</p>
</font>
<p>师讳羲寂。字常照。俗胡氏。永嘉人也。削染于本郡开元寺。年十九受具。业律于会稽。寻依国清习天台教。昔智者师迄湛然师。灯灯相续。遍布寰宇。自唐武宗焚毁。微言暂污。传持中废。而能苦心研味。在处宣通。制科考文。诲人无倦。居山四十五载。禀学二百余人。邓王钱氏有国之日。钦其道德。赐紫衣师号。树宇以安之。赍腊供以延之。今天下郡府匡化绍隆。多其弟子。师与人授菩萨戒。约数十万。其德行事状备载僧史。雍熙四年丁亥十一月四日。迁化于丈室。春秋六十九。僧腊五十。明年改元端拱岁次戊子季夏十六日。建塔亭。葬于国清寺东南隅。善来弟子二十余人。长曰令余令继。箕裘者曰皎如。实克负荷。事之以礼。葬之以礼。夫如是。又何憾焉。愚忝传后焰。备熟前踪。乃为铭曰</p>
<p>　智者圆宗　　然师后躅　　代产奇士</p>
<p>　温其如玉　　兴教劬劳　　诲人委曲</p>
<p>　法海扬帆　　昏衢秉烛　　锡振何处</p>
<p>　塔局深谷　　法子法孙　　灯灯相续　</p>
<p>　　净光法师赞</p>
<p>　　　　中书门下平章事李　沆</p>
<font SIZE="2">
<p>　</p>
</font>
<p>徐陵师顗。道以尊贤。梁肃师然。勤以周旋。二子幸闻。二师言宣。洒滋慧露。清彼心莲。我师净光芳声在焉。无说无示得之。又玄形俨丈室。化流后天。台厓不移。清风绵绵</p>
<p>　　净光大师赞</p>
<p>　　　　宣德郎行左拾遗权知台州军州事郑　元龟</p>
<font SIZE="2">
<p>　</p>
</font>
<p>如云不定。合浦珠光。昆丘玉莹。顺化遗形。示空达性。万古千秋。瞻仰弥盛</p>
<p>左街僧录应史馆编修通慧大师(赞宁)伏承　净光大师亲礼今令咸旋附一偈上</p>
<p>出忏炉烟缘篆字。训徒言语隔溪声。山遮水绕应难见。长把高名顶上擎</p>
<p>杭州内真身宝塔寺讲经论光仁文德大师(常泰)攀和都僧录高唱寄螺溪净光大师伏惟采览</p>
<p>幸闻智者教重兴。讲外金经昼夜声。又侣南山行道处。足间应有鬼神擎(师与徒众常诵金光明经昼夜经声不绝)</p>
<p>　　[木/且]庵法师赞</p>
<p>有严不量蹇拙。来讲雄诠。迹寄绀官。心服至德。睹肖像之斯在。伸俚咏而敢无呜呼。伏惟昭鉴</p>
<p>忆昔昏霾万里开。德星一点耀南台。修真名自神州起。慕法僧多日本来。道树几将成巨蠹。慧灯相次作寒灰。当时不假扶持力。尘劫茫茫事可哀</p>
<p>　　柏庭法师赞</p>
<p>净光法师实中兴教观之裔祖也。坟塔滨于涧壑。泥潦浸淫榛莽芜秽。今住持元悟更诸爽垲作亭以覆之。是为方丈正寝。经始起废。厥惟艰哉。法师遗德先德称颂。不可以不广。谩继前韵毋诮狂斐　特差住持上天竺灵感观音教寺法孙(善月)稽首拜手</p>
<p>祖祢图中迹有开。重光高塔应三台。教流海国推原委。蓝染宗风有自来。戒莹渊珠清澈底。道参玄造律飞灰。千载螺溪一陈遮。法门堪叹亦堪哀</p>
<p>　　螺溪移塔记</p>
<p>死而葬古也。易葬非古也。易葬而非古也。其诸从权以济事欤。昔者先主谓夫葬也者藏也。藏也者欲人不见也。为之棺椁衣衾以举之。卜其宅兆而安厝之。于是有葬焉。螺溪尊者既没。门弟子奉其全身。以藏国清寺之东南。用世礼也。盖二百余年矣。岁月既久。水失故道壅没。垫陷行道兴嗟。(元悟)缪兹承乏。相其流泉。观其阴阳。得地于方丈之后。以绍定庚寅十一月四日。易葬而树塔石焉。夫掩骼埋胔。为未达者设也。当尊者在时。其视此身。已同幻化。今其云亡。一性之真无往不在。何恶于水。又焉用移。虽然学者信之笃。思之至焄蒿凄怆。若或见之。以为。不如是。则无以安其尊师重道之意。而寿其脉于无穷也。若夫究传授之颠末。载德行之全备。纪感应之禨祥。则有史氏传在。昔圣宋绍定辛卯正月望日。继代住持法孙比丘(元悟)拜手稽首记螺溪振祖集</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 