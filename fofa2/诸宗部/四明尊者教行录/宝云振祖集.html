<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>宝云振祖集(并序)</p>
<p>　　　　四明石芝沙门宗晓编</p>
<p>所传莫越乎道。能弘必藉乎人。不为有人而存。不为无人而亡。道固常自若也。然不得其人而弘之。则道奚益于生灵哉。惟得人以弘其道不绝。则此道昭著。若日月嗣照于无穷者也</p>
<p>宝云(义通)法师本高丽君族。乐道厌世。从佛薙落。首传华严起信。众已悦随。洎壮越沧溟来中国。初访云居。契悟南宗。重念。台衡教观经五代离乱。仅存一线。遂挺志造螺溪寂公之室。顿受其传。具体之学声闻四方。已而誓返本国敷扬法化。因挈锡附舶四明。偶郡守淮海大王钱公(惟治)请问心要。辟为戒师。自是缁白倾向固留演法。会漕使顾公(承徽)舍宅创寺。命师开山。龙象云会。讲贯二纪。遂以大法付法智礼公。是曰四明尊者焉。法智主延庆几四十年。此道遂大振于天下。兹非所谓得传弘之人而致然乎(宗晓)比乘夙志。编镂四明遗文。再惟。宝云鼻祖与吾四明。为贤父子。表里像运。中兴一家。若其德业不传于世。则教失宗元。后昆奚究。因考核碑实洎诸简编。得师事迹与厥后继之者。凡二十篇。别为一帙。詺题宝云振祖集。盖取是院祖堂之扁曰振祖故也。览斯文者当知。吾祖遗德之美不可以采摭人微而见弃焉。嘉泰癸亥仲春清旦比丘(宗晓)敬序</p>
<p>目录</p>
<p>请敕额奏文</p>
<p>省牒</p>
<p>敕黄</p>
<p>使帖</p>
<p>四明图经纪造院事迹</p>
<p>台州螺溪定慧院净光法师传(附行)</p>
<p>钜宋明州宝云通公法师石塔记</p>
<p>宝云通法师移塔记</p>
<p>草庵纪通法师舍利事</p>
<p>纪通法师著述遗迹</p>
<p>宝云通法师真赞</p>
<p>诗寄赠宝云通公法师</p>
<p>明州宝云四祖师赞</p>
<p>宝云通公教主真赞</p>
<p>宝云始祖通公法师真赞</p>
<p>宝云开山通法师忌疏</p>
<p>南湖师祖宝云尊者斋忌疏</p>
<p>四明法师禀学宝云尊者</p>
<p>慈云忏主禀学宝云住持</p>
<p>明智法师宝云住持</p>
<p>史太师请莹讲师住宝云疏</p>
<p>宝云院利益长生库记</p>
<p>建法堂庆筵致语　法雨堂题名</p>
<p>　　请敕额奏文</p>
<p>明州传教院(臣)僧延德。右以辄具丹诚上干天听。退量踰僭。顿抱忧惶。切念(臣)师授和尚传天台教僧义通所住当院是。开宝元年得福州前转运使顾承微经淮海大王申请入院住持。为国长讲天台教。听徒六十余众。院宇一百来闲。统众安居二时供应。虽莲台登陟。宣扬久赞于皇风。且华社庄严辉焕。未沾于敕额。恭惟皇帝陛下应天抚运。执礼临朝。万邦而尽被无私。四海而咸歌有道(臣)叨逢圣代。幸预真徒。是敢远诣明廷。仰祈宠锡。伏乞俯回督造。特降敕命。指挥赐(臣)当院真额图记。所冀天恩显授。梵刹遐传。俾光佛法之门永赞成平之化。干犯宸听(臣)无任瞻天荷圣激切屏营之至。谨进状奏闻。伏听圣旨。太平兴国六年十二月日。明州传教院(臣)僧延德状奏</p>
<p>　　省牒</p>
<p>中书门下牒。明州传教院僧延德乞改院额事牒。奉敕宜令明州分折。本院见在殿宇房廊。功德佛像。住指僧人数目。并起置年代。疾速闻奏。牒至准敕。故牒。太平兴国六年十二月二十四日牒。中书侍郎兼兵部尚书平章事卢(押)。左仆射兼门下侍郎平章事(押)司徒兼侍中(押)</p>
<p>　　敕黄</p>
<p>中书门下牒明州。明州奏准敕。分析到传教院。见在殿宇房廊一百余间。佛像七十事。主客僧五十八人。开宝元年置建。奏闻事。牒奉敕。宜赐宝云禅院为额。牒至准敕。故牒。太平兴国七年四月日牒。中书舍人参知政事郭(押)。左谏议大夫参知政事窦(押)。左仆射兼门下侍郎平章事(押)。司徒兼侍中(押)。权知军州事赵易知。通判军州事周频</p>
<p>　　使帖</p>
<p>州帖。传教院今月五日准敕黄。明州奏准敕。分析到传教院。见在殿宇房廊一百余间。佛像七十事。主客僧五十八人。开宝元年置建。奏闻事牒奉敕。宜赐宝云禅院为额者。右具如前已帖。僧正司知委讫。事须帖本院仰准敕命指挥。太平兴国七年六月七日(押)。司张某守司法权录事参军事祝(押)。通判军州事周(押)。权知军州事赵(押)</p>
<p>建炎庚戌春遭兵火。院宇一夕而空。圣朝所赐敕黄石刻。于煨烬中文字断裂。已不可辨。常慨以无复再全之理者。逮绍兴己巳。距庚戌凡二十载。一日忽有姚江僧。持此墨本来。(仲旻)忻然如获重宝。意必先祖通法师教席余泽未已。使有天与之幸。不然何符契如此之非常耶。越明年正月戊子再摹于石。前管内僧正住持真教大师(仲旻)书</p>
<p>　　四明图经纪院事迹</p>
<p>宝云教院在县西南二里。旧号传教院。皇朝开宝元年建。太平兴国七年改赐今额。本漕使顾承徽舍宅。为法师义通传教处。乞额宝云。昭其祥也。义通字惟远。本高丽君族。自三韩来。誉振中国。知礼遵式子衿是其门人之上足。逾二纪右胁而逝。既荼毗。弟子收骨。藏于育王山之阳。累石为塔。有记。待制王公伯庠书其后。并刻于石</p>
<p>　　台州螺溪净光法师传(此传见大宋僧传。今附此刊行)</p>
<p>师讳羲寂。字常照。姓胡氏。温州永嘉人也。母初怀娠。不喜荤血。生乃以紫帽蒙其首焉。幼启二亲。坚求去俗。旋入开元兰若投师。授法华经。期月而彻。寺之耆老莫不称叹希有。既而祝发受具已。往会稽学南山宗。既通律藏。乃造天台山。研核止观。其所易解。犹河南一遍照也。先是天台智者教迹。远则安禄兵残。近则会昌焚毁。残编断简本折枝摧。传者何凭以正其学。师于是每思鸠集。因适金华。古藏中得净名疏而已。后时忠懿王以教相咨问德韶国师。师指授尊者。因是奏王。请出金门。建讲钦若敬奉。为之造寺。今螺溪定慧院是也。王又遣十人往日本国。取天台教藏回。赐师以净光大师之号。追谥九祖名衔。皆师之力焉。由是一家教乘以师为重兴之人矣。而韶公适与智者同姓。能毗赞吾宗。又居佛陇之侧。疑其后身也。微师。此宗学者几握半珠为家宝欤。太平兴国五年。从山入州治寺。寺东楼安置。楼近大山。夜梦。刹柱陷没于地。意颇恶之。自徙于西偏僧房。其夜春雨骤甚。山崩楼圮。人咸谓。师先见乃证报得天眼焉。续受黄岩人请。乘舟泛江。放生讲金光流水。至海门灵石寺。是智者所居道场。因劝人修葺造像。入缘者繁多。时今上遣高品卫绍钦。入山建寿昌寺。众官同命受戒。又雍熙初。永安县敦请于光明寺受戒。忽古殿佛像堕。腹中获发愿文。即唐咸通六年。僧希皎为七乡人。施戒劝造此像。愿舍报为男子。童真出家。常布衲传法利生。观者皆意寂之前身也。至四年十月寝疾。仲冬四日嘱诫门人。不许哭泣祭奠等事。言已瞑目而终。寿六十九。法腊五十。传法弟子百余人。外国十僧。其义通实高者也。如澄或宝翔。皆亚焉。是时台之民官曾预传戒者。共迎师真相于开元寺。尽诚祭供。皆缟素哀泣。天为之变惨。太守郑元龟作诗悲悼归空。方丈树塔志之。厥后徒属迁葬他所。开塔颜貌如生。发长余寸。平素讲法华经并玄义二十遍。止观。维摩。光明。梵网。金刚錍。法界观。禅源诠。永嘉集各数遍。述义例不二门等科节数卷。然自智者六代传法。荆溪之后二百余年。寂受遗寄。克深负荷。况于炎月讲说。曾无流汗沾洽。其不久听而胜解佛乘。每一宣扬。则捉金应玉。召羽和商。较乎九旬谈妙。相去何若。又尝寓四明育王寺。梦登国清。上方有宝庄严幢座。题曰文殊台。设柢梐栏隔。求入无由。俄睹观音菩萨从堂徐出。以手攘却行马。低[道-自+(万-一)]相接。斯须觉已。与观音身泯合不分。因而惊寤。自尔之来。乐说无尽矣。或谓。入普门智乘。上合佛觉。证无上故。下合众生。凡同体故。开则群灵。混成一法矣。得是心者。非观音而谁欤。大哉师之解行。若是可不为世之楷谟乎</p>
<p>　　钜宋明州宝云通公法师石塔记</p>
<p>　　　　住延庆法孙文慧大师(宗正)撰</p>
<font SIZE="2">
<p>　</p>
</font>
<p>法师讳义通。字惟远。德业详诸行状。本海国高丽君族尹姓。母孰氏。妊诞颇异。因舍龟山院。师释宗。及冠染具传华严起信。彼尤仰止。殆壮游中国。晋禾福时也。至始访云居。契悟嗣谒螺溪寂师。了天台宗。繄道且逢源。具体之声浃闻四远。姑曰。圆顿之学毕兹辙矣。吾欲以此导诸未闻。必生地始乃括囊。东下道由四明。太师钱公惟治问以心要。洊辟为戒师。继此道俗蕲向请留依怙。师曰。非始心也。公曰。或尼之。或使之。非弟子之力也。如曰利生。何必鸡林乎。缘既汝合。辞不我却。因止焉。会漕使顾承徽舍宅为传道处。第乞额宝云。昭其祥也。既而日[改-己+易]教观逾二祀。知礼遵式子矜之高者。其余升堂及门。莫可胜纪。凡诸著述并逸而不传。嗟。夫君子曰。天台之道勃然中兴师之力也。俗寿六十有二。端拱改元龙集戊子十月十有八日示疾。越三日左胁而逝。既荼毗。门弟子收骨。藏于育王山之阳寺西北隅礼也。后七十有七载。甓甃已芜。乃就之累之为方坟。增显其处。尔时皇宋五叶岁在甲辰。天王即位之明年。改元治平之暮春十日。重法孙(宗正)记右通法师石塔记。绍兴岁在庚辰。十月二十一日。嗣法住持智谦之所重立也。通公来自三韩。誉振中国。住宝云凡二纪余。实第一代。如法智慈云。乃其高弟。天台之教中堕。而兴繄师之力。而一时事迹行业等。石刻今不复存。谦公力搜访之。始得塔记。乃再刊刻。又辟真堂。塑师坐像。及吴越国王所赞顶相并上石碣。除阿育王山乌石塔所。屋之以石。以表示后世。于是通师之道益以昭著。时谦之来才半岁余尔。宝云自通始建传二百载。比年颓圮特甚。谦睹之慨然。支倾饬蠹。浸复其旧。亦可谓不负祖师付嘱荷担之意矣。圣宋天宝间。漕使顾承徽舍其第。以处于师。其后推官陈云者。又舍西屿之田四百三十亩。岁久不复知。谦亦塑二公像。而表出之。人益重其知本。谦得法于延庆第五代明智师。其渊源亦有所自云。左朝散郎主管台州崇道观王伯庠谨书</p>
<p>　　宝云通法师移塔记</p>
<p>　　　　住临安府灵隐山月堂(道昌)撰</p>
<font SIZE="2">
<p>　</p>
</font>
<p>余住育王时。宝云威法师相访。因语。通法师乃宝云启教之宗主也。有塔葬此山。余询勤旧。皆云在寺西隅。遂往寻之。见荒榛蓬棘中塔已堕毁矣。是时乌石有山。佥云。风水甚佳。贵人富家数来求之。余以常住地。非余私有。若自与之。必招因果也。其间人情有大不悦者。而余独守之如初。是时先师妙湛老人居西塔。因以禀之。先师云。通法师天台宗主也。又此地人皆欲得之。若迁通公骨。殖葬于此地。则非独免求地者源源而来。抑亦通公之骨葬得其所。余遂从先师之言。择日同威师并妙湛老人。集众迁葬之。至取其骨。香水洗沐。于日光中。世所谓坚固子者。或青或黄或红或白。滋生于骨上。见者无不欢喜作礼赞叹。如是殊胜世所未有。后育王住持人迁寂其徒知此地之胜。而欲邀其福。就彼葬之。未久而皆为人所移。唯通师之塔巍然而独存。是知。用心之善不善者。报应之效晓然可见也。绍兴廿八年戊寅岁八月廿八日。延庆若权上人访余于冷泉。出通师重建石塔记。欲求余书迁葬之因。故特以此示之云。住灵隐山月堂比丘(道昌)谨题</p>
<p>　　草庵纪通法师舍利事</p>
<p>四明宝云通法师新罗人也。得法于天台螺溪。既入灭骨塔于阿育王山门径之左。积有年矣。后因别改寺门。此地芜没塔亦随坏。宣和丁未冬。今蒋山昌禅师主育王。徙其骨塔于乌石山。是时大众半千同送之。今雪峰睿禅师宝云威法师亦预焉。其骨晶荧可爱。考之琅琅有声。雪峰默念之。果若人骨也。当不止如是而已。少顷杲日既升。见骨中。世所谓坚固子者。二三众惊且哗。则须臾变。数百千熣灿的[日*樂]瑟瑟如珠玑。人或求之。至有盈掬得之者。余绍兴辛亥阁锡于广利。禅人多以此语余。余尚疑之。续至乌石。礼法师之塔。庵有老僧曰某者。能道其事。果然。又曰。老僧尝求二颗。置掌中握之。移刻开示之。已滋七八矣。余始信之。此老僧非妄语者。然法师生有奇表。昔吴越国王尤所钦重。尝赞之有曰。白毫异相。满月奇姿。千里同风。瞻之仰之。又诗曰。平生赖慈眼。南望一咨嗟。当是时台道既微。赖师持之。授法智慈云。以起家焉。此所谓台宗之命脉也</p>
<p>　　纪通法师著述遗迹</p>
<p>天台正传止荆溪禅师为九世祖。然自荆溪后之传者。亦复不绝焉。虽定慧双弘。未可并肩九祖。然截琼枝析栴檀。则皆行天台之道者也。今宝云通公实继荆溪之后。复得法智慈云。分化于江浙。此道遂再振矣。师解行高深洪通甚力。准石塔记。师所著述并逸而不传。然考诸四明章记。则尝秉笔观经疏记光明玄赞释。若余之法义则法智悉面承。载之于记钞。其赞释一部尚存。但不广传耳。惜哉。师所建院宇已二百二十二年。兵尘之后。古迹扫地而尽。尝讯诸耆宿。知师有藏衣塔一所存景清兴法院。遂访之。果奉安忏殿尊像前。雕布奇巧饰以浑金。内空外方高五尺许。此宝宝云旧物。不知何缘留坠彼刹。万一合浦珠还。岂不为山家传持之标帜乎</p>
<p>　　宝云通公法师真赞</p>
<p>　　　　吴越国王钱　俶</p>
<font SIZE="2">
<p>　</p>
</font>
<p>不离三界。生我大师。白毫异相。满月奇姿。戒珠普昭。慧海无涯。人天福聚。瞻之仰之</p>
<p>宝云法师乃四明天竺所禀。则中兴教观之鼻祖也。而古无塑像。不亦殆于忘本乎。智谦既立坐像。复图是本。并钱王赞摹刻诸石。俾瞻拜者可以想见当时之形容云。绍兴庚辰孟冬。第六代住持法孙圆澄大师智谦谨题</p>
<p>　　诗寄赠　四明宝云通法师</p>
<p>　　　　吴越国王钱　俶</p>
<font SIZE="2">
<p>　</p>
</font>
<p>海角复天涯。形分道不赊。灯青读圜觉。香暖顶袈裟戒比珠无类。心犹镜断瑕。平生赖慈眼。南望一咨嗟</p>
<p>　　其一</p>
<p>相望几千里。旷然违道情。自兹成乍别。疑是隔浮生。得旨探玄寂。无心竞利名。苑斋正秋夜。谁伴诵经声</p>
<p>　　其二</p>
<p>宗晓尝阅草庵教苑遗事。得所谓平生赖慈眼南望一咨嗟之句。盖昔吴越国忠懿王寄赠宝云通法师所作也。惜乎不睹其全。每以为恨。一日访旧得之。喜不自胜。荆玉隋珠曾未足喻。抑有以见古人不以势位为间。而道眼相照于天人之际。有如此者。是必灵山同佛付嘱故。一以忠烈辅世。一以愿力洪法。虽世出世殊。而泽及后昆。至于无穷。其揆一也。(宗晓)以晚生幸沾慈荫。祖宗盛事其可弗传。敬以所赠二章登诸琬琰。用补兹山故事云。嘉泰壬戌岁中秋。石芝比丘(宗晓)谨识</p>
<p>　　明州宝云四祖师赞</p>
<p>　　　　会稽郡王文惠公史　浩</p>
<font SIZE="2">
<p>　</p>
</font>
<p>　　天台智者禅师</p>
<p>庖牺画易。眹兆太极。一阴一阳。已堕形迹。瞿昙说法。身心泯寂。三止三观。忽漏消息。个中至妙。杳冥昏默。何假言诠。焉庸训释。猗欤智者。生禀岐嶷。八彩重瞳。人固莫识。南岳一见。顿明宿昔。悟旋陀罗。既非他得。云胡止观。纷纷藉藉。盖以慈缘。悯世迷惑。作是筌罤。如援嫂溺。岂期后学。纸上寻觅。文字猥繁。道益薄蚀。精义入神。蝉蜕笔墨。不离当处。灵山一席。师之本愿。于是乎塞。祠宇岿然。遗容殊特。凡百君子。过之必式</p>
<p>　　宝云通公法师</p>
<p>止观宗旨。鼎盛于隋。末法不竞。将遂堙微。通师崛起。三韩之湄。风帆万里。舍筏从师。得道已竟。言归有期。四明檀越。顾氏承徽。捐宅为寺。尽礼邀祈。名曰宝云。金刹巍巍。师既戾止。学徒影随。户外屦满。声走天涯。台山坠绪。接统兴衰。有二神足。真师子儿。慈云法智。迭和埙篪。人皆谓师。蟠英孕奇。植根坚固。独干[雨/隻]枝。花开五叶。异辙同归。抵今禅教。遂得并驰。续佛寿命。师其以之</p>
<p>　　四明法智尊者</p>
<p>灵山之会。龙象云蒸。羊鹿牛车。同归一乘。雨胜法雨。普润有情。逮及后世。止观爰兴。慈锋慧剑。摧堕疑城。谁其嗣之。粤有四明。讲席雄峙。渊默雷声。天台正统。于焉继承。章圣在御。使驲驰星。问佛大旨。得其精英。宸恩载锡。法智鸿名。是为释子万古光荣</p>
<p>　　天竺慈云法师</p>
<p>英英式师。文中之虎。口角珠玑。笔端绣组。王侯钦承。圣君眷与。慈云锡号。天竺是处。法智为兄。通公为父。济济一门。龙掀凤翥。积功累行。知几寒暑。四众仰止。如子依母。梵音洋洋。周浃寰宇。凡曰礼文。悉由纂叙。普贤愿力。金手摩抚。尽未来际。作忏悔主宝云古道场宗莹以固陋承乏。大傅大丞相魏国公适幸临之。首访祖师遗趾。一龛风雨。智者宝云二大士像颓然其中。公指宝云。顾谓宗莹曰。法智慈云二尊者得非此老亲出乎。至今邦人目为通师翁道场。盖为二弟子设也。可辟一堂塑绘四祖师像作新斯刹。(宗莹)悚然有愧王臣护法之意。遂即东庑作振祖堂。堂成像设亦具。众请魏公作赞。公不堕知见。不涉思惟。四赞立成。大以发明吾祖骨体。亦足以开四方观听之益。(宗莹)既揭之扁榜。复镵诸坚石。补宝云既阙之典。为吾宗无尽之传。淳熙十四年四月旦。宝云教院住持传天台教观(宗莹)谨识</p>
<p>　　宝云通公教主真赞</p>
<p>　　　　住阿育王山野堂　普崇稽首</p>
<font SIZE="2">
<p>　</p>
</font>
<p>豁大千户牖。识虚空面目。不容正祝。聊以旁瞩。一时花现于优昙。万里香飘于瞻卜。以截流辩。卷学海之鲸涛。以彻法眼。转义天之双毂。见法界性。入螺溪门。是知。遇白牛而难驾。注黄金而易昏。辟三观之秘楗。操凡圣之宏略。通玄峰顶何巍巍。淮海清风振寥廓</p>
<p>　　宝云始祖通公法师真赞</p>
<p>　　　　住南湖竹庵比丘　可观稽首</p>
<font SIZE="2">
<p>　</p>
</font>
<p>呼一切人。皆是乡人。冷云扫电。枯木生春。决定愿力。再来归命。天台后身</p>
<p>　　宝云开山通法师忌疏</p>
<p>　　　　草庵道因</p>
<font SIZE="2">
<p>　</p>
</font>
<p>右伏以。道无今古。学有宗承。一滴分流。千车共辙。功勋莫大。中兴知自于根源。授受非常。正教弘传于师弟。先推嫡嗣法智慈云而间生。钦仰师翁道德形仪而如在。恭惟。传持教观宝云大尊者。台崖的派。鹫岭耿光。分为不尽之明灯。散作无方之法雨。垂形海国。化迹神洲。真慈隐妙德之身。梦幻应苾刍之像。流芳甬水。一家之至教重辉大备鄞江。二子之敷宣烈焰白毫异相。檀那已播于伽陀。乌石殊方窣睹竞分于室利。某等叨逢胜化。获睹肖容。但有翘勤。徒增悁结。今则孟冬届候。讳日斯临。倾诚聊备于苹蘩匪薄。少伸于追远。伏乞。我祖享我差无差之供。示我来不来之仪。凭兹微妙之缘。感以中和之气。则使民康物阜时和岁丰。醍醐上味而处处灌神。白牛太车则人人脂轴。一家令辙四海同遵。情与非情咸归秘藏。但某无任拜手归依之至。谨疏</p>
<p>　　南湖师祖宝云尊者斋忌疏</p>
<p>　　　　镜上义铦</p>
<font SIZE="2">
<p>　</p>
</font>
<p>右伏以。法源自远。注刹海以周流。慧日方中。映宝云而下饰。群机焕发。此道光严式临示灭之辰。敢怠如生之敬。恭惟。中兴敬观宝云尊者大法师。应身日本。命世山家。视一切人。皆若同乡。大方无外。出两高第。咸于实地。游刃有余。疏正派于螺溪。散真风于象扇。某等仰高弥甚。向若茫然。玉凡横经。恨不与当时之听众尼坛下拜。愧滥称今日之孙谋。庶凭明信之熏。几展慈怜之鉴。伏愿无生智焰永联从上之光。常住妙华益粲后来之秀。尽空末学。同趣圆乘。谨疏(昔鄮峰未更为禅刹。大洪天台教观。清凉大法眼禅师亦禀教于中。时宝云通公盖尝预讲。其四明慈云皆为听众。其说见于鄮峰古碣。所谓玉凡峰者今阿育王山是也)</p>
<p>　　四明法师禀学宝云尊者</p>
<p>吾祖法智兴起大教。始者二十岁参学宝云法师。登门方三日。座元谓之曰。法界自有次第。若当寻之。师曰。何谓法界。座曰。大总相法门圆融无碍者是也。师曰。既圆融无碍。何有次第。座无对。居一月。自讲心经。人皆骇听。及二年。厥父偶梦。师跪于通公之前。通执瓶水注其口。自是一家教观顿然超悟。因代通讲授。仅数载。洎通之灭。又自梦。穿通之首。擐于左臂而行。自谓。二梦初表受习流通。次表操持种智。自后迁住乾符。四载方赴南湖之请也</p>
<p>　　慈云忏主禀学宝云住持</p>
<p>慈云法师台之宁海人也。脱素于东掖山。洎为僧。即入国清。普贤像前烬指。誓学天台圣教。徐负笈趍于宝云。道中忽梦。一僧自言。吾是文殊和尚。及至礼通之足。偶自省。所梦之僧即师也。因尔服膺受道。值通归寂。乃返天台。淳化改元师年二十八。众请住宝云凡十二载。讲四大部经。咸平五年复还东山。晚迁天竺。大阐法化。栖遁终焉。师居宝云。灵迹有四</p>
<p>一师于宝云讲经次。一旦忽有施氏胎驴。趍伏座下。讲罢而去。自尔而至者凡四十日。产而乃已。驴果有人之意。而能听法。不亦异乎哉</p>
<p>二师在宝云。尝建净土会。著书曰誓生西方记。作念佛三昧诗。其叙曰。念佛三昧践圣之妙道凡揭厉于法流者。何莫由斯矣。昔远公化寻阳群贤。皆为念佛三昧诗。远为序。皇宋丙申。遵式会四明高尚之宾百余人。春冬二仲一日一夜。萃宝云讲堂。想无量觉行。汉魏经壬寅。既废适台之东山。惜无述焉。乃拟晋贤作诗。寄题于石。垂于后世也</p>
<p>三师住宝云。自幸得观音幽赞。命匠造旃檀大悲像。像成工有误折手执杨枝。师惊且恐。即自接之。不施胶漆而泯合如故。即撰一十四愿文。其略曰。己亥咸平二年四月。四明沙门遵式刻像。惧晦于后世。手题记云。沈净月刻相貌。章净修等须像财物。像成立于大法堂。召僧百人。奉行经法而证之</p>
<p>四咸平三年。四明大旱。郡人资以祈雨法。师用请观音三昧冥约。三日不雨。当自焚。如期果大霈。郡守苏为异而敬之。即题石为记</p>
<p>　　明智法师宝云住持</p>
<p>晁说之作师行业记曰。明智中立师明之鄞人也。元祐间住延庆。一日辞去。虽大守亦不得而留也。且曰。待余六十岁再来。自是居隐学山。众方从之。会缺僧职。复不能舍。太守躬请出住宝云。实其祖师通公道场。时宝云颓圮无一全椽。师复新之。咸曰。师前曰隆其三世祖之居。今又兴其四世祖之室。孰谓像法末哉。先是伽蓝神腹中得愿文一纸。曰。后更百年有肉身菩萨。重兴此地。师复退去。筑庵白云山。凡四年。亦无一日不讲。大守又命住延庆。不得辞。时年六十岁。果符前言矣(草庵教苑余事载。明智住宝云。经于八年)</p>
<p>　　史太师请莹讲师住宝云疏</p>
<p>右伏以。昔宝云有大弟子。如渥洼出[雨/隻]马驹。自天台熏正见知。若猗兰脱众萧艾。当后世寂寥之际。知阿师付授之难。共惟。新命宝云莹公讲师既以心传。不为尘累。遍历雨华之肆。亲出烹金之炉。鹤发霜眉。受道人卒岁之托。晨香夕火致居士华封之诚。众所归依。公无退转。谨疏</p>
<p>　　宝云院利益长生库记</p>
<p>祖师自鸡林来首访螺溪。尽得天台之道。复欲杭海。太守钱公固留之。使者顾公亦舍其室。为师传道授业之所。故法智慈云二大士从是出焉。今宝云之居邦人目为通师翁道场是也。其间废兴相袭。不得而详。住持莹公坐席未温。首敛巾盂以估于众。得钱一百万。内外道俗又得钱百万。太师魏国史公捐国夫人簪珥。以施之。合为利益长生库。以备岁时土木钟鼓无穷之须。后五年建大讲堂。半取其赢以助工役。实其志也。莹公性淳直。而御众以宽。宝云初归。有侈心者。辄起重轻之议。至有僧吏恃权以桡之权虎而寇。傍人为震栗。而莹自若也。太师魏公实知之。至是则人皆悦服。余闻先佛捐躯以求道。无一芥子许地空无佛身。至空劫积尘之初。所谓草树岩崖成道利生之所率先成就。此岂智术所能致哉。今宝云卢焰之余才一甲子则气象复还旧观。此莹之心与昔人愿毂俱驰而不忘也。后世因循苟且之事。莹耻而不为。如石之坚。如地之载。其所植立如此故。余不得不书。莹嗣东堂元慧师。莹公名宗莹云。绍熙三年七月旦日橘洲老衲宝昙记</p>
<p>　　建法堂庆筵致语</p>
<p>　　　　同前</p>
<p>右伏以。梵宫成列。无越宝云之故家。邦人至今知有鸡林之古佛。实斯文之冀北震大声于斗南。自劫灰之后。而树王先成。历国朝以来。而人物尤盛。譬诸琵琶琴瑟必资妙指乃发至音。于草木丛林。虽曰无情。亦知所向。侈一堂之壮观。阅数世之宏规。螮蝀翚飞。欲上于于云汉。迦陵清彻。将遍满于人寰。恭惟。宝云堂上大法师尘外孤踪林间老斲。接龙象之步武。继钟梵于晨昏。轮奂一新咄嗟两办朱明在候。方鼓吹于薰风。缁白临筵。共徘徊于华雨檀。越某人高情落落和气融融。肯同莲社之清游。是亦灵山之胜友。某等获观殊胜。辱在伶伦。不揆芜才。辄陈口号</p>
<p>又见南风入舜弦。几多龙象正差肩。一堂绝出云霄上。万口齐称古佛先。坐稳猊床如大定。手挥尘尾极重玄。鄮山鄞水人长在。总是吾庐不计年</p>
<p>　　法雨堂题名</p>
<p>绍熙辛亥岁。住山莹讲师建大法堂。广袤宏旷殆甲诸方。是时竹院禅师昙公谒是院。因请立名。师应声曰。院额宝云。云能致雨。雨能润物。兹院乃台宗中兴发源处。佛祖雨法雨沃群生非一日。当以法雨为堂之名。宜矣。宗晓深爱此名因依。而山门未暇揭是榜。恐久而堙没。特表而出之。经不云乎。慈意妙大云澍甘露法雨。又曰。无上法雨雨汝身田。又曰。能雨无上甘露法雨。法雨之名遍出诸大乘经。今吾祖通公大法师负高明之识。来自三韩。得净光法道。殆于此地洪通。四明天竺二尊者蟠英蓄秀。能荷传斯宗。迄今垂二百载。其道未艾。此非雨法雨沃群生乎。昔杨无为尝赞宗门陈尊宿曰。丛林处处蒙沾润。莫测风雷起老龙。今于宝云通公亦云也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>