<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷之二</p>
<p>　　婺州云黄山宝林禅寺语录</p>
<p>　　　　侍者惟俊法云编</p>
<p>师入寺。指山门。不劳弹指。岂涉思惟。现成门户。到者方知</p>
<p>指佛殿。前释迦后弥勒。且道。阿那个是正主。喝一喝</p>
<p>拈帖。寻常云水家。或凝或流。初无固必。因甚得者个入手。便从者里住。试下一转语看</p>
<p>诸山疏。居必择邻。鉴非止水。明暗相凌。言犹在耳</p>
<p>山门疏。关着门尽是自家屋里。何须冷言冷语。暗地敲人。不信。听取下文</p>
<p>指法座。聚草积石。说有谈空。取古尚赊。一时拈却。何故别有一路子</p>
<p>师升堂祝　圣毕。就座云。大凡善射者。发必中的。若不中的。徒劳没羽。莫有善射者么。试发一箭看。僧问。不从天降。不从地涌须弥山从甚处得来。师云。突出难辨。僧云。只将者个真消息。用祝吾皇亿万春。师云。巢知风穴知雨。僧云。双梼胜所。大士垂化之方。应庵云孙。今虚堂高蹈其辙。还端的也无。师云。诬人之罪。以罪加之僧云。争柰是非已。落傍人耳。便挽天河。洗不清。师云。面赤不如语直。僧云。只如判府直院侍郎请和尚住此名山。有何方便。师云。剑握甑人手。僧云。还许学人露个消息也无。师云。杜鹃啼处花狼藉。僧礼拜</p>
<p>师乃云。一丝不挂。犹涉廉纤。独脱无依。未为极则。衲僧家。去来不以象。动静不以心冥运无方。群机顿显。便见云黄峰顶铁树抽枝。小白花边。无风起浪。处处普门境界。头头弥勒道场。不应万缘。灵然自得。直得。尧风舜日。共乐升平。樵唱渔歌。咸沾圣化。毕竟以何为验。击拂子岩莎步入祥麟稳。海树飞来白凤闲</p>
<p>复举。闽王请罗山开堂。才登座。以手敛僧伽梨衣。顾视大众便下座。王近前执山手云。灵山一会。何异今日。山云。将谓尔是个俗汉。师云。罗山当时下者一着。不妨惊群动众。赖遇大王是佛法中人。今日忽有人问新宝林。只对他道。将谓无人知音。自然头正尾正</p>
<p>当晚小参。师云。往往。多是向蓍草影边。胡卜乱卜。今夜与诸人。[(犛-未+牙)-牛+力]破卦文了也。请款款出来商量。问答罢师乃云。客是主人相师。未到宝林则已。一到宝林。山僧伎俩不出诸人探头一觑。赖得堂中有一个半个。彷仿佛彿地。是旧时相识。指出行道塔风铎乱鸣。骂破梁宝公多口饶舌。便见主宾和气。彼此无疑。然虽如是。且道。慈氏宫中今日说甚么法。卓主丈。钢刀虽利。不斩无罪之人</p>
<p>复举。当山善慧大士。因遇天竺嵩头陀曰。我与汝毗婆尸佛所发誓。今兜率天宫衣钵现在。何日当还。命大士。临水观形。见圆光宝盖。大士谓之曰。炉鞴之所多钝铁。良医之门足病人。师云。好笑好笑。当时待他道请大士临水观形。拈起门椎柏板。劈嘴便摵。尚且救得一半。更说甚么炉鞴钝铁良医病人。翻得本来。剑去久矣。山僧寻常党理不党亲。莫有为大士作主底么。如无夜深。珍重</p>
<p>上堂。举。晏国师示众云。鼓山门下不得咳嗽。时有僧咳嗽一声。山云。作甚么。僧云。伤风。山云。伤风即得。师云。是则是。垛生招箭。若一向与么。道绝人荒</p>
<p>结夏小参。卓主丈。不必善财敛念弥勒弹指。普请四圣六凡。入此大光明藏。互为主伴。快说禅病。使瞽者明。聋者听。迷者悟。缚者脱。于是九十之期。各证本法。然后升双梼堂。入息耕室。向无星等子上。较其重轻。以凭劳赏会么。卓主丈。力[囗@力]唏。咄咄咄</p>
<p>复举。天平漪和尚行脚时。参西院每云。莫道会佛法。觅个举话底也无。一日西院召云。从漪。平举头。院云。错。平行三两步。院又云。错。平近前。院云。适来者两错。是西院错。上座错。平云。是从漪错。院云。错。平休去。院云。且在者里过夏。待共上座商量者两错。平当时起去。后住院谓众云。我当初行脚时。被风吹过思明长老处。被他连下两错。更留我过夏商量。我不道那时错。发足南方时早错了也。师云。慢藏诲盗。冶容诲淫。双林今夏还有商量者两错底么</p>
<p>次日上堂。个个顶天履地。为甚么。蹈着二千年前底影子。便做一动子不得。莫有不蹈者影子底么。卓主丈。有则有。只是今日不来</p>
<p>谢头首秉拂上堂。以檀拜将。为求活国之英。以拂授人。要见枯心之士。云黄峰下。象龙所归。虚堂薄处。先穿引得证龟作鳖</p>
<p>开山忌日上堂。正法像法知他是几年。尚且拈弄不出。那堪忍俊不禁出来搀行夺市既未得个补处。又却恁么去。是去非去。卓主丈露</p>
<p>上堂举。兴化因。僧问。四方八面来时如何。化云。打中间底。僧便礼拜。化云。昨日赴个村斋。中路值一阵狂风暴雨。向古庙里避得过。师云。兴化被者僧拈出无刃斧子。便乃高竖降旗。宝林堂时若见他礼拜便休去。何故且教者汉担一片板空过一生</p>
<p>大士生日上堂。一自嵩头陀道破之后。不出来。是好手。无端贫时思旧债。再扬家丑。要见大士么。卓主丈。空手把锄头。步行骑水牛</p>
<p>上堂。举。台山路上有婆子。凡有僧问。台山路向甚么处去。婆云。蓦直去。僧才行。婆云。好个师。僧便与么去。赵州闻得云。待我去勘者婆子。州到如前问。婆亦如前答。州归院云。婆子被我勘破了也。师云。者婆子向寸草不生处。打个阵子。赵州不施韬略。直欲破之。及乎交锋之际。又却失利。道被我勘破了也。大似别人棺木扛归屋里哭。莫有为赵州作主底么。卓主丈。勘过了一道打</p>
<p>上堂。水中盐味。色里胶青。祖师只认得个相似底。何异楚人以鸡为凤。我者里任尔三头六臂。尽其来机。也无尔凑泊处。何故。惯将三尺喙。骂倒五湖僧</p>
<p>上堂。举。云门示众。直得触目无滞。达得名身句身。一切法空。山河大地是名。名亦不可得。唤作三昧性海俱备。犹是无风。匝匝之波。直得忘知于觉。觉即佛性矣。唤作无事人。更须知有向上一窍。师云。云门大师。今日入尔诸人髑髅里。横三竖四。见尔不觉不知。乃云。土旷人稀。相逢者少</p>
<p>解夏小参。僧问。长期已满。布袋头开。江南江北。依旧水乡。黄叶黄花。无非秋色。学人便与么去时如何。师云。掘地深埋。僧云。与么则楖栗横担不顾人。直入千峰万峰去。师云。露湿草鞋重。僧云。若不垂芳饵。争知碧沼深。师便喝。僧礼拜</p>
<p>师乃云。一叶落天下秋。认奴作郎。一尘起大地收。犹有迹在。初秋夏末。直须向万里无寸草处去。干茅引火。出门便是草。见人富贵常欢喜。莫把心头似火烧。恁么恁么。四路葛藤。一时拈却。不恁么不恁么。九旬功用。验在今宵。十洲三岛任遨游。雁荡天台从出没。只如云门道还我九十日饭钱来。又作么生</p>
<p>复举。黄檗因。临际辞。檗云。甚处去。际云。不是河南便是河北。檗便打。际约住棒。遂与一掌。檗呵呵大笑。唤侍者。将百丈先师禅板拂子来。际亦召侍者将火来。檗云。汝但将去。已后坐却天下人舌头在。师云。明投暗合。则不无二大士。争柰久而成弊。宝林有僧出辞劈脊便棒。何故。宁可堂上苔生。终不引人落草</p>
<p>上堂。举。云门因。僧问。如何是超佛越祖之谈。门云。胡饼。师云。伤弓之鸟。见曲木而高飞。有人见得云门。善为我辞</p>
<p>施主舍田建达磨忌。上堂。达磨大师恐汝诸人吃饭向鼻孔里去。所以得得。自西天来。既见得分晓了。还复西天去。今有道人刘善富。路见不平。舍膏腴入常住。年年于此日设供。要穿他鼻孔。今当第一供。且道。者老子还来也无。卓主丈。金屑虽贵。落眼成翳</p>
<p>达磨初忌拈香。破六宗之执。道被五天。断二祖之疑。光流华夏。以致击齿服毒。何莫由斯。休言只影度流沙。熊耳峰前月如昼。瓣香杯茗。追慕遗音。一念万年。真风不坠</p>
<p>上堂。举。黄檗示众。汝等诸人。甚是噇酒糟汉。与么行脚。何处有今日。还知大唐国里无禅师么。时有僧出云。只如诸方[匚@于]徒领众。又作么生。檗云。不道无禅。只是无师。师云。个些子说话。蹉过者多。真点胸道。雾豹泽毛。未尝下食。庭禽养勇。终待惊人也。只知其养士之心。而不知死灰里火蛇烧面。透得亲见黄檗。不然切忌。向噇酒糟汉处。会去</p>
<p>冬至小参。僧问。文殊是七佛之师。因甚出女子定不得。师云。家鬼作崇。僧云。罔明是下方声闻。因甚却出得。师云。半幅全封。僧云。不落因果。因甚堕野狐。师云。凿池不待月。池成月自来。僧云。不昧因果。因甚脱野狐。师云。锦包特石。僧云。老观逢僧引面时如何。师云。有钱使得鬼走。僧云。鲁祖逢僧。面壁时如何。师云。寸草不生。僧云。学人今日小出大遇。便礼拜。师云。脑后少一锥</p>
<p>乃云。衣穿肘露。户破家残。要知否极泰来。自然有时有节。衲僧家更更做梦。一日趱得一日是好手。谁管尔布裈懒洗。不展卧单。纵饶使得十二时。赢得口边生白醭。宝林与么告报。只打净洁毬子。莫有和泥合水与物俱化底么。近前来。我要识尔良久以主丈画云。将成九仞之山。不进一篑之工</p>
<p>复举。明招示众。众才集。招云。者里风头稍硬。且归暖处商量。便下座众随至方丈。招便打云。才到暖处。便见瞌睡。师云。暗鸣叱咜。万人气索。则不无明招。只是未见有弃甲曳兵者。莫有同死同生底么。喝一喝</p>
<p>次日上堂。寂寥之景。清白传家。才应万缘。石人拊掌。明得地天泰。吉无不利。不然。岣嵝峰头神禹碑</p>
<p>天基节上堂。风磨劫石。坚犹润雪。傲孤松韵转青。四海隆平烟浪静。斗南长见老人星</p>
<p>腊八上堂。入山不深。见地不脱。引得漆桶排头。妄想不歇。宝林有个见处。只是不说。何故。腊月苦寒风雪吹。急急抽身早是迟</p>
<p>上堂。僧问。雪覆千山。因甚孤峰不白。师云。消得龙王多少风。僧云。大小大。虚堂今日失利。师云。手臂终不向外曲。僧云。普化摇木铎。腾空而去。未审向甚么处去。师云。三九二十七。僧云。毕竟向甚么处去。师云。咬人屎橛。不是好狗。僧云。学人今日小出大遇。便礼拜。师云。穷鬼子</p>
<p>乃举。百丈因。僧问。如何是奇特事。丈云。独坐大雄峰。僧礼拜。丈便打。师云。百丈故是大机大用。若非剑手相酬。几乎落节</p>
<p>除夜小参。僧问。旧岁送不去。新年迎不来。新旧本无情。去来谁可拟。师云。门前石敢当。僧云。只如旧岁已去新岁已来。衲僧家还有不被寒暑所迁底么。师云。有。僧云。那个是不迁底。师云。阶下雪师子。僧云。依旧跳不出。师云。苍天苍天</p>
<p>乃云。寒暑不到处。露柱证明。岁月无改迁。道人眼活。所以一年有三百六十日。从年头数到年尾。未尝一日不作一日用。今日正当腊月三十夜。将谓寒灰发焰。枯木重荣。及乎子细思量。元来前头。大有雪在。宝林与么告报。自知道。穷厮煎饿厮吵。无可与说人。做个闹热子。何故。曾经霜雪苦。杨花落也惊</p>
<p>复举。北禅岁除示众。年穷岁尽。无可与诸人分岁。烹一头露地白牛。炊黍米饮煮野菜羹。烧榾柮火。唱村田乐。免见倚他门户傍他墙。便下座时。有僧出云。和尚宰牛。因甚不纳筋角。北禅抛下帽子。僧拈起云。天寒还和尚帽子。师云。箫韶九成。凤凰来仪</p>
<p>上堂。每日蒲团上妄想。无尔插手处。以致奔南走北。如鸭吞螺蛳。山僧今日不动声气。教尔诸人有个入处。良久拍手云。一半入得。一半入不得</p>
<p>上堂。举。庞居士辞药山。山命十禅客。送至门前。士指空中雪云。好雪片片不落别处。时有全禅客云。落在甚么处。士便与一掌。全云。居士且莫草草。士云。恁么称禅客。阎老子未放尔在。全云。居士作么生。士又与一掌。师云。虽则是两掌。其间有抬有搦。有收有放</p>
<p>小师设供上堂。举。章敬因。小师游方回。敬云。汝离此间多少时。僧云。已经八载。敬云。作得个甚么。僧就地上。画一圆相。敬云。此外莫更有么。僧近前。画破圆相。作礼而退。师云。严师出好弟子。二林养子不及父。但只教伊供养大众。不必呈见解。何故。恐薄礼致怨</p>
<p>上堂。僧问。灵云见桃花悟去。学人每日。也见一枝两枝。因甚不悟。师云。含血喷人。先污其口。僧云。为甚玄沙不肯他。师云。他是他屋里人。僧云。学人到者里。大似胡孙咬生铁。师云。尔莫只管上头上面。僧云。也要和尚委悉</p>
<p>师乃举。云门问首座。山河大地。与自己是同是别。座云同。门云。一切物命飞蛾蚁子。与自己是同是别。座云同。门云好好。借问何得干戈相待。师云。云门易见。首座难见。何故。盖他不坐在无变异之乡。所以曰同</p>
<p>智者和尚至。上堂。净瓶里澡洗。古梼下修身。彼此寸长尺短。何妨忝为切邻。相见又无事。不来还忆君。杜鹃啼断月如昼。不似寻常空过春</p>
<p>结夏小参。此事如青天白日。无一丝头许。为障为碍。自是尔诸人智眼不高。堕在区宇。故劳我竺干大士。立期立限。对病与药。以为中下之机。若是上流。岂肯受尔者般茶饭。况今夏恰恰。一百二十日。尔诸人向甚处插手。若无插手处。则孤负竺干大士。若得个插手处。莫待期满。便请说看。何故。盖老僧急欲明窗下安排</p>
<p>复举。首山示众。咄哉巧女儿。撺梭不解织。看他斗鸡人。水牛也不识。咄哉拙郎君。巧妙无人识。打破凤林关。着靴水上立。师云。首山自谓。得临际正传。却作野犴鸣。致令天下儿孙。个个拖泥带水</p>
<p>次日上堂举。应庵师祖。昔日谢事当山。寄夏净明。示众。三十三州七十僧。驴腮马颔得人憎。诸方若具罗笼手。今日无因到净明。师云。想见当时龙象。拙孙褊短。不敢贬剥诸方。只多得几州子。暗地里赛他。何故。卓主丈。劝君不用栽荆棘。后代儿孙惹着衣</p>
<p>上堂。举。肃宗皇帝问忠国师。百年后所需何物。国师云。为老僧造个无缝塔。帝云。请师塔样。国师良久云。会么。帝云。不会。国师云。吾有付法弟子耽源。却谙此事。国师迁化后。帝诏耽源问之。源云。湘之南潭之北。中有黄金充一国。无影树下合同舡。琉璃殿上无知识。师云。肃宗当时若向国师良久处。下得一喝。免致耽源堕坑落堑。要见无缝塔么。卓主丈。劝君尽此一杯酒。西出阳关无故人</p>
<p>上堂。僧问。参须实参。悟须实悟。作么生是实参。师云。历历寂寂。僧云。长期已过半。犹如冷水浸冬瓜。和尚有何方便。师云。精精灵灵。僧云。赵州示僧。洗钵盂去。其僧便悟。此意如何。师云。烧钱引鬼。僧云。我等吃粥了也。洗钵盂了也。为甚不悟。师云。甜瓜彻蔕甜。僧礼拜。师云果然</p>
<p>乃举。盐官一日。唤侍者将犀牛扇子来。侍云。已破也。官云。扇子既破。还我犀牛儿来。侍无对。师云。盐官恐侍者不在。二林扇子暑月要用。不必有劳侍者。若是犀牛儿。输与国师</p>
<p>上堂。二林初无门户与人近傍。亦不置之于无何有之乡。只要诸人如铁入土与土俱化。然后可以发越。其如运粪入者。吾末如之何</p>
<p>上堂。僧问。法身病色身不安。色身病法身不安。作么生免得。师云。口上着。僧云。色身病故有之。法身作么生病。师云。他病最苦。僧云。大似维摩老子以代众生。师云。尔识他未尽。僧云。莫是佛手遮不得。人心似等闲。师云。拨波求水。僧云。毕竟如何。师云。待尔鼻孔无气。却向汝道。僧便喝。师云。怕死汉</p>
<p>乃云。水牯子数日来。不忺水草。盖牧之无功也。若言一回入草去。蓦鼻拽将来。此又未是牧牛之法。且作么生牧。击禅床云。叱叱叱。者畜生</p>
<p>建凤林库上堂。凤非竹实而不食。非醴泉而不饮。因甚却在板桥村。卓主丈。有林自是真栖处。风淡惟闻静夜鸣</p>
<p>上堂。举。云门因。僧问。佛法如水中月是否。门云。清波无透路。师云。云峰道。云门禅如九转透瓶丹。若果是恐未是</p>
<p>上堂。诸方朝咒暮咒。要兜尔做羹饭主。我者里疥狗。不愿生天。尔若向无人行处。寻得一条路子。荡荡地临机自由自在。便是我同流</p>
<p>解夏小参。僧问。初秋夏末。衲僧家。气宇如王。离却双林。途中如何受用。师云。踏着烂如泥。僧云。只者莫便是途中受用底么。师云。南辰北斗。僧云。领师以拂子一指。僧礼拜</p>
<p>师乃云。一夏伽蓝地上行。未尝敢重步。踏着常住一片甎。来朝期满。合作么生赏劳。若从首座板头。数到圣僧侍者。普请与之。犹恐诸人以谓。山僧不分缁素。更若较其重轻。又见山僧惠心不普。作么得相当去。所以道。重赏之下。必有勇士。重赏则故不辞。阿那个是勇士蓦。拈主丈。指云。是尔</p>
<p>复举。黄檗因临际。半夏上山问讯。见檗看经。际云。我将谓是个人。元来是淹黑豆老僧。住数日乃辞。檗云。汝破夏来。何不终夏去。际云。暂来礼拜。檗便打令其去。际行数里疑其事。再回终夏。师云。黄檗当时若大机大用。死尽临际偷心。今日子孙。未致尾巴焦黄。梼林莫有再来终夏底么。喝一喝</p>
<p>上堂。僧问。世界与么广阔。因甚闻钟声披七条。师云。水浅无鱼。徒劳下钓。僧云。长期已过了。中间事作么生。师云。一向收舍不来。僧云。钟楼上念赞。床脚下种菜。明甚么边事。师云。刮皮见骨。僧云。胜首座道猛虎当路坐聻。师云。乞儿席袋</p>
<p>乃举。鸡鸣丑愁见起来。还漏逗裙子偏衫个也无。袈裟形相些些。有裈无腰裤无口。头上青灰三五斗。指望修行利济人。谁知翻成不唧[口*留]。师云。赵州新妇面上添笑靥。又向绣幕里行。只是少得人见</p>
<p>运庵先师忌拈香。老和尚死去。二十五年。有谁撑门拄户。虽与松源同日行。不会松源三转语。父子背驰。面不相睹。直至如今成莽卤。露冷风高秋意深。久矣无心荐藜黍</p>
<p>中秋上堂。僧问。灵山话月。曹溪指月。意旨如何。师云。欺胡谩汉。僧云。谢三郎有甚么过。师云。诬人之罪。僧云。恁么则天上月圆。人间月半。师云。老鸦啄蛎。僧打圆相云。者个作么生明。师云。明之则瞎。僧云。谢师指示。师云。屡生子。乃云。华亭满舡犹不足。南泉骤步踏不着。自余眼底纷纷。总道见月忘指。卓主丈。月聻</p>
<p>上堂。僧问。仰山谓香严云。如来禅许师兄会。祖师禅未梦见在。此意如何。师云。蛇入竹筒。僧云。仰山平白受屈。师云。和尔脱不得。僧云。作么生是如来禅。师云。铁壁铁壁。僧云。如何是祖师禅。师云。楚甸云寒。越山风暖。僧云。如何是和尚禅。师云。尔是颠耶狂耶。僧云。学人从此不问话。师云。更须勘过</p>
<p>乃举。太原孚上座。初参雪峰。跨门才见雪峰。便参主事。次日却来礼拜云。昨日触忤和尚。峰云。知是般事。便休。师云。尽谓雪峰。有陷虎之机。无斩蛟之剑。殊不知。养子之缘。宽而有恕</p>
<p>重九上堂。僧问。理不逐事变。事不逐理迁。九九之日。为甚檛鼓升堂。师云。理事拘他不得。僧云。他是甚么人。师云。头轻尾重脚逻沙。僧云。错指示人了也。师云。山僧年迈。僧云。汾阳道。重阳九日菊花新。此意如何。师云。我无隔水犀。自然尘不染。僧云。汾阳今日落节。师云。那里见汾阳。僧便喝。师云。弋不射宿</p>
<p>乃云采菊东篱下。悠然见南山。陶靖节虽是个俗人。却有些衲僧说话。虽然他是晋时人未可全信</p>
<p>开炉谢首座上堂僧问。赵州道。我唤作火。尔不得唤作火。此意如何。师云。挠钩塔索。僧云。今日得见赵州。师云。尔会他东壁拄葫芦么。僧云。也是家常茶饭。师云。互乡童子</p>
<p>乃云。霜风戒晓。黄叶堆云。如我门庭。一般冷落有底道。老子寻常多是斗贫不斗富。山僧以谓不然。何故。但得板头有人。自然暖气相洽</p>
<p>达磨第二忌拈香。葱岭不见宋云。全身岂在熊耳。石火电光殊莫拟。双梼堂上再相逢。究竟何曾缺两齿。雪际传心。节灰厌鬼。后代儿孙。谁采尔粗羹淡饭当殷勤。四海香风从此起</p>
<p>上堂。僧问。布袋长年落魄。盘山猪肉案头。观音手里鱼蓝。大士门椎柏板。者一络索。到虚堂面前时如何。师云。苏嚧苏嚧。僧云。转凡夫为贤圣。抑贤圣为凡夫。则不无和尚。师云。家狗咬人。僧云。布袋向闹里打开件件。拈起云。看看。此意如何。师云。不勘自败。僧云。且道。与门椎柏板。相去多少。师云。穷饿相煎。僧云。手里鱼蓝则不问。猪肉案头事作么生。师云。地狱门前鬼脱卯。僧云。不伸此问。蹉过一生。师便喝</p>
<p>乃举。罗山初参岩头便问。起灭不停时如何。头云。咄是谁起灭。山豁然大悟。师云。岩头虽则见孔着楔。累他罗山。坐在起灭不停处</p>
<p>上堂。僧问。若论战也个个力在转处。此意如何。师云。犹是死法。僧云。作么生是活法。师云。逆风张帆。僧云。二林今日自纳败阙。师云。年老成精。僧云。大力量人。因甚抬脚不起。师云。师子咬人。韩[狂-王+盧]逐块。僧云。开口因甚不在舌头上。师云。抱赃叫屈。僧云。明眼衲僧。因甚脚跟下红。丝线不断。师云。贪多嚼不细。僧云。昔日松源。今朝和尚。师云。牢记取</p>
<p>乃云。此事甚易。因走作反以为难。何处是走作。眼见耳闻是走作。鼻嗅舌嗜是走作。运奔执捉是走作。觉触攀缘是走作。以至举心动念。参禅问道。穿凿古今。是非人我。悉是走作。只有一处不走作。难以说向诸人。若说和者不走作底。一时走作了也</p>
<p>冬至小参。僧问。黑豆未芽时如何。师云。黑鳞皴地。僧云。芽后如何。师云。黑鳞皴地。僧云。芽与未芽时如何。师云。黑鳞皴地。僧云。若与么有甚分晓。师云。向无分晓处。识取黑鳞皴地。僧云。学人今夜白衣拜相。便礼拜。复有僧出问。如何是冬来事。古德道。京师出大黄。此意如何。师云。短处求长。僧云。忽有人问和尚冬来事聻。师云。雪后添衣定是寒。僧云。元来古德犹在。师云。汝是安禄山</p>
<p>乃云。葭灰未动。律管先知。暗去明来。未尝迁谢。所以衲僧家。就理就事。顺水流舟。殊不知。无阴阳地。荆棘参天。有契券边。蒺[卄/梨]满地。致使春生夏长之徒。卒难近傍。二林放过一着。曲为今时</p>
<p>复举。沩山问仰山。仲冬严寒年年事。晷运推移事若何。仰山近前。叉手而立。沩云。诚知子答者话不得。香严至。沩举前话。严云某甲偏答得者话。沩复举。严亦近前。叉手而立。沩云。赖遇寂子不会。师云。沩山若无后语。尽自包裹得去。其奈用处太过。以致栓索俱露</p>
<p>上堂。谢秉拂。僧问。智与师齐。减师半德。智过于师。方堪传授。那个智过于师。师云。忽去忽来。坐断今古。僧云。学人瞻仰有分。师云。合取狗口。僧云。若与么。首座藏主遂成虚设。师云。不是苦心人不知。僧云。却较些子。便礼拜。师云。急抽头是好手</p>
<p>乃云。深山大泽象龙之所。雷霆变化。在乎一时之间。草木自然光润。梼林之下。莫有此瑞么。卓拄杖。疑杀阇梨</p>
<p>上堂。僧问。天欲雪而未雪。梅欲花而未花。好个西来意。无人共出家。师云。掩耳偷铃。僧云。和尚多是成禠学人。师云。老僧向尔道甚么。僧云。当面蹉过。师云。座上无老僧。目前无阇梨聻。僧云。莫向夹山背后叉手。师云。老僧被尔靠倒</p>
<p>乃云。明明向汝道。得得不得。不得得得。自是诸人。双眼清寒。坐在无事甲里。直饶。弥勒即今下生。现三头六臂。也救尔不得</p>
<p>腊八上堂。僧问。释迦老子弃金轮宝位。雪山苦行六年。于腊月八夜。忽睹明星悟去。还端的也无。师云。令人长忆李将军。僧云。后来说一藏葛藤。牵枝引蔓抛尿撒屙。至今未已。师云。师子身中虫。僧掷下坐具云。未见明星时。还有者个消息也无。师云。把髻投衙</p>
<p>乃卓拄杖云。是则是穷则变。变则通。只如三更半夜。众星朗然。不知是见那个星悟去。急急出来。下一转语。盖覆者老子。不然母贻后悔靠主丈</p>
<p>华藏和尚至。上堂。僧问。我手何似佛手。师云。老妇颦眉出丑。僧云。我脚何似驴脚。师云。曾踏赵州[彳*京]彴。僧云。人人有个生缘。如何是学人生缘。师云。懒向人前拔茄树。要去南川作化主。僧礼拜</p>
<p>师乃云。我本无心有所希求。今此宝藏自然而至。二林小众。枯枯燥燥。鹤望多时。珊瑚枕明月珠。从便采取。只是不得触讳</p>
<p>上堂。傅大士本相现。引得一地里人。前廊后架。抛尿撒屙。谓之龙华胜会。不知当来所证果。有此否。不然。卓主丈。青山绿水短棹孤舟</p>
<p>慈云和尚至。上堂。僧问。路逢道伴交肩过。一生参学事毕时如何。师云。鹁鸠树上啼。僧云。也恐和尚见古人未尽。师云。同道方知。僧云。知后如何。师云。布袋盛锥。快者先出</p>
<p>乃云。去住无心。卷舒有则。布之则弥于六合。六合犹窄。置之则敛于一毫。一毫犹宽。为彼群生从何而起。卓主丈。飞过帝乡去。远接南山阴</p>
<p>上堂。举。风穴因。僧问。语默涉离微。如何通不犯。穴云。长忆江南三月里。鹧鸪啼处百花香。师云。风穴破关受敌。不知蹉过者僧。二林有僧出问。拈主丈便打</p>
<p>上堂。举。赵州因。僧问。一物不将来时如何。州云。放下着。僧云。一物不将来。放下个甚么。州云。放不下担将去。师云。赵州向者僧痛处。下一针不妨奇特。只是病入膏肓。难以发药</p>
<p>上堂。明明道不在言语上。何必用三寸舌头。带将出来。会得。桐花落地春将半。不然。杜宇催归月过三</p>
<p>上堂。举。百丈普请锄地。次有一僧。举起锄头。忽闻鼓声。乃抛下大笑便归。丈云。俊哉此是观音入理之门。归院乃唤僧问。适来见个甚么道理。便与么。僧云。适来肚饥。闻鼓声归吃饭去。丈乃大笑。师云。百丈当面。被者僧谩。若是二林。谁管尔口款。未招便与阑胸一踏。只如百丈笑。者僧笑。还有优劣也无</p>
<p>西白和尚至。上堂。僧问。三日不说着。口边生白醭。学人出去。四十余日。作么生。师云。待尔口边出青草。却向汝道。僧云。低声低声。墙壁有耳。师云。也要大家知。僧云。只如口边出青草底人。还有方便也无。师云。大有方便。僧云。那里是他方便处。师云。一任牛搏马踏。僧云。学人不会。师乃云。风穴破屋数间。单丁者七年。后为临际正续。西白道人即斯人也。深云古木。双眼清寒。大音希声。岂同常调</p>
<p>佛生日上堂。僧问。铁壁铁壁。号之曰佛。常在苦海中立。只如今日降生底是。苦海中立底是。师云。二俱不是。僧云。天上天下唯我独尊聻。师云。脱却笼头卸角驮。僧云。恁么则三尺一丈六。且同携手归。师云。尔道。他有几茎盖胆毛。僧便喝。师亦喝</p>
<p>乃卓主丈云。看看。九龙吐水。灌沐金躯。紫毫相光。无幽不烛。直得嘉禾老比丘。跛却一足。走到广南光泰寺里。有口也赞叹不及。何故。物见主眼卓竖</p>
<p>结夏上堂。登山须到顶。涉海须到底。到顶则知宇宙之宽廓。到底则知大海之浅深。故我释迦老子。以九夏之月。克期取证。而欲法中龙象。知其山之高海之深也。苟或饱食安眠。略无知愧。是大罪人。莫言不道</p>
<p>上堂。僧问。结夏已半月。衲僧家牙如剑树。口似血盆。还透得虚堂一句子也无。师云。老僧不曾杀生害命。僧云。和尚太杀慈悲。师云。墦间易饥饱。僧云。有一人常在途中。不离家舍。有一人常在家舍。不离途中。且道。那一人合受人天供养。师云。水也消他一滴不得。僧云。因甚如此。师云。盖他在布袋里辊毬。僧礼拜</p>
<p>师乃举。雪峰一日敲观和尚门。观云谁。峰云凤凰儿。观云作甚么。峰云。啖老观。观便开门。搊住云道道。峰拟议。被观推出。雪峰住后云。我当时若入得老观门。尔者一队噇酒糟汉。向甚么摸[打-丁+索]。师云。雪峰拟议。老观推出。若较其锱铢。则固有重轻。不知雪峰当时合下得甚么语。可以入得老观门</p>
<p>上堂。举五祖道。诸庄不收。不以为忧。百数衲子。无一个透得狗子佛性话。诚以为忧。师云。五祖大似破关中收图书</p>
<p>承天短蓬远和尚遗书至。上堂。僧问。昔本不离此。今朝亦不来。且道。承天老子向甚么处去。师云。赶人不得赶上。僧云。莫是向不生不灭处去么。师云。尔莫要撩拨者气鼓老僧。僧云。他触着便三毒起。师云。多少人仰望不及。僧云。洞山迁化。设愚痴斋。承天迁化。有何分付。师云。有分付。僧云。有甚分付。师云。教尔近前退后牢记话头。僧云。也是不惜口业汉</p>
<p>师乃云。远之莫及故曰短。踪之不即故曰蓬。波波浪浪。西西东东。直钩已挂双峨碧。一桡香散芦花风</p>
<p>解夏小参。僧问。衲僧家。四月十五。结他不得。七月十五。解他不得。毕竟向甚处。安身立命。师云。针锋头上翻筋斗。僧云。得与么自由自在。师云。尔莫向石灰箩里反眼。僧云。可谓一夏不虚度光阴。师云。刀锥之利。僧云。前程忽有人问。和尚今夏将何示人师云。多添少减。僧云。三世诸佛也理会不得。师云。山僧更是理会不得。僧云。和尚今夜尽情。说与学人了也。便礼拜</p>
<p>师乃拈主丈云。便与么去。早是节外生枝。更若较短论长。何啻崖州万里。所以道。太阳门下。日日三秋。明月堂前。时时九夏。何用刻舟寻剑缘木求鱼。西天此土佛法平沈。末代比丘全无惭愧。说甚正因二字言荐赏劳。古人不解随机。二林只图实效。然虽如是。且道。七佛行处。因甚寸草不生。快出来下一转语。以补九夏关疑。卓主丈</p>
<p>复举。南泉归宗麻谷同往。礼拜忠国师。泉至路画一圆相云。道得即去。归宗。于圆相内坐。麻谷作女人拜。泉云。恁么则不去也。宗云。是甚么心行。师云。王老师既被人道破。未为好手。麻谷作女人拜。见得国师</p>
<p>次日上堂。一夏未尝不与诸人朝思暮想。今朝期满。蓦忽相应。方知山是山水是水。向来岂不知山是山水是水。今日方知。道山是山水是水。汝若不信。三十年后。自有人知</p>
<p>上堂。谢执事。松有操则岁寒不凋。竹有节则虚心澹静。衲子勇于义。可以表率丛林游刃事海。自然左右逢其原</p>
<p>中秋上堂。以主丈打一圆相云。里面有一株树。名之曰娑婆树。下有一兔。长时捣药。寻常见得不甚真。惟有今宵。极是分晓。诸人还见么。卓主丈。见之则不妄抬眸。不然则明不如暗</p>
<p>上堂。举。马祖因。百丈再参。祖以目视禅床角拂子。丈云。即此用离此用。祖云。尔向后开两片皮。将何为人。丈取拂子竖起。祖云。即此用离此用。丈挂拂子旧处。祖震威一喝。丈云。我直得三日耳聋。师云。岂止乎百丈三日耳聋。直使尽天下人。听事不真唤钟作瓮。方契马师</p>
<p>上堂。举。汾阳无业国师示众。若有一毫圣凡情念未尽。未免入驴胎马腹。白云又道。直饶一毫圣凡情念顿尽。亦未免入驴胎马腹。师云。二大老向无心中。撰出一场口面。卓主丈。近日王令稍严</p>
<p>开炉上堂。个里无峻机妙用与人凑泊。老来畏寒。只要说些火炉头话。且道。火炉头说甚么话。恐冷灰豆爆。弹破诸人鼻孔</p>
<p>达磨第三忌拈香。十万里水云踪迹。七百年西竺陈人。眼睛乌律卒。面子黑鳞皴。传衣付法。惹起埃尘。如今红紫乱朱。纷然而出。岂止乎少林五叶一花之春。斯临远讳。荐此溪苹。万古千秋累子孙</p>
<p>上堂。一出数日所至。溪山风物历历在目。归来挝鼓升堂。从头又举一遍会么。眼力到处不被人谩</p>
<p>冬至小参。一气顺升。百昌萌动。是时人知有。还知有不知有者。不被寒暑推迁。不逐四时消长。静而善应。卓尔不群。若谓尺二眉毛颔下生。此又是见他未尽。山僧寻常口似磉盘。未尝容易与人道破。尔若见得分晓。黑豆生芽。绣纹添线。也是寻常时节。且道。今夜还来吃果子否。卓主丈。嚼饭喂婴儿</p>
<p>复举。五祖因。僧问。如何是道。祖云。始平郡。僧又问。如何是道中人。祖云。赤心为主。师云。五祖恐者僧信根未深。嘱之又嘱。且道。节文在甚么处。逗源河擘泰华。须是其人</p>
<p>上堂。谢秉拂。此拂子过如吹毛剑。善用者坐致太平。不善用者伤锋犯手。二林莫有出厩良驹不劳鞭影底么掷下拂子。看看</p>
<p>上堂。僧问。云门因。僧问。不起一念还有过也无。门云。须弥山。此意如何。师云。买铁得金。僧云。和尚平生凌辱古人。今日因甚全肯云门。师云。冷处着把火。僧云。学人一冬。在外奔波。还有过也无。师云。秤椎落井。僧云。许多施利归常住。因甚全无些子功劳。师云。莫来掩彩我</p>
<p>乃云。尽其机用。只作一句。布施诸人。良久。卓主丈。大海若知足。百川应倒流</p>
<p>腊八上堂僧问。枯木倚寒岩。三冬无暖气。此意如何。师云。牙根不沥水。僧云。婆子因甚烧却庵。师云。争交赌筹。僧云。和尚也不得胡乱穿凿古人公案。师云。非子不委。僧云。老胡今日成道。有何祥瑞。师云。山深雪未消。僧云。诺诺。师以拂一指</p>
<p>乃云。释迦老子。雪山六年。功成行满。到腊月八夜。讨得一条路子。与后人行。若谓他见明星悟去。已是谤焰未息</p>
<p>上堂。僧问。马祖因。庞居士问。不与万法为侣者。是甚么人。此意如何。师云。乞儿弄饭碗。僧云。只如马大师道。待汝一口吸尽西江水。却向汝道聻。师云。劈腹剜心。僧云。且道。庞老子兴此一问。是会了问。不会了问。师云。会了问。僧云。既是会了问。何必悟去。师云。不悟争得会。僧云。人天众前岂无方便。师云。踏泥汉</p>
<p>乃云。自家田地不肯从实履践。只要冒姓佃官田。还知二祖对达磨礼三拜。依位而立么</p>
<p>除夜小参。僧问。年穷岁逼。乌龟上壁。岂不是和尚语。师云。只得自伤己命。僧云。忽然众中有个通方作者。冷笑一声。老师未免面热汗下。师云。尔更近前验我看。僧近前云了。师云果然</p>
<p>乃云。日日日东上。日日日西沈。无为无事者。子细好推寻。既是无为无事。又推寻个甚么。若推寻佛法要妙。每日起来。呵奴使婢。说东道西。无非在他影子里。若推寻旧岁未去。新岁未来。东村王老夜烧钱。野鬼闲神俱饱足。者里又无尔插嘴处。毕竟如何。击拂子。一年三百六十日。断断月建寅为首</p>
<p>复举。晦堂因。看如何是多福一丛竹。一茎两茎斜。学人不会。三茎四茎曲。蓦然契悟。师云。往往。多是知竹。而不知多福。知多福而不知竹。有人缁素得出。许尔亲见晦堂</p>
<p>使府升座回。上堂。僧问。毗耶城里说法。双梼树下谈玄。如何是不动尊。师云。东走西走。僧云。既是不动尊。为甚么东走西走。师云。痴人面前不得说梦。僧云。莫是动则不动不动则动么。师云宝所在近。更进一步。僧云。忽然将动与不动。一时贬向无生国里。却问如何是不动尊。师云。东走西走。僧云。和尚也只救得一半。师云。信根者少</p>
<p>乃云。或指或掌。无非是太平戈矛。二林莫有捷径么。卓主丈。兔子何曾离得窟</p>
<p>元宵上堂。僧问。香林因。僧问。如何是室内一碗灯。林云。三人证龟成鳖。意旨如何。师云。奴见婢殷勤。僧云。学人礼谢去也。师云。承虚接响</p>
<p>乃云。以火续灯名昼。以灯续火为夜。昼夜相续灯灯无尽。蓦然黑地里。撞着露柱。怪得阿谁</p>
<p>妙胜和尚至上堂。僧问。雪峰见僧来参。低头归庵。此意如何。师云。谁知席帽下。有此昔愁人。僧云。未审二林见僧作么生接。师云。把手拽不入</p>
<p>乃云。洪波深处赤立。妙不资于一毫。香积世界藏用。胜不盈于一握。如是则坦夷处巇崄。木讷处难酬。且道。此是何人卓主丈</p>
<p>上堂。僧问。二月已过三月已来。桃花李花零乱。桑条柳条成阴。不涉万缘。如何顾鉴。师云。不觉日又夜。争教人少年。僧云。和尚岂无方便。师云。生姜终不改辣。僧云。有一人十二时中。不依倚一物时如何。师云。鹘臭布衫须脱却。僧云。既不依倚一物。又脱个甚么。师云。细嚼难饥</p>
<p>乃举。大龙因。僧问。色身败坏。如何是坚固法身。龙云。山花开似锦。涧水湛如蓝。师云。若是坚固法身。也苦地在。有问云黄。只对他道。垢面汉。我二十年做长老。未尝与人过话</p>
<p>上堂。举乌臼因。玄绍二上座来参。臼问。近离甚处。僧云。江西。臼便打。僧云。也知和尚有此机要。臼云。尔既不会。第二禅客近前来。僧拟议。臼亦打。师云。二僧见乌臼。如登龙门</p>
<p>结夏小参。僧问。布袋长年闹市。观音终日鱼篮。禁足安居。当图何事。师云。击筒方木响。僧云。与么则深密处。足可观光。师云。差之毫厘。僧云。和尚答处辛辣。学人如何凑泊。师云。向无凑泊处领取</p>
<p>乃拈主丈云。举一事则迷理。措一机则失用。衲僧家。智游象外。妙入环中。犹是家常茶饭无端。被释迦老子以无丝线系却脚跟。直得东西南北。去路无从。于是九十日内。如守古冢鬼。谓之禁足安居克期取证。亦未知所证者何事。蓦然有个不顾危亡底。掀翻圆觉伽监。毁骂平等性智。山僧只得退身有分。何故。卓主丈。老不以筋力为能</p>
<p>复举。雪峰示众。尽大地撮来如粟粒。抛向面前漆桶不会。打鼓普请看。师云。雪老当时与么。殊不知有今日。二林今夏亦教诸人密密地与么。但不必普请。更若不会。尔自孤负雪峰。于虚堂初无干与</p>
<p>次日上堂。诸方以期取效。时刻不忘。我者里山边水边。从便走作。何故。击拂子。弃细录大。以待知己</p>
<p>上堂。僧问。临际会下两堂首座相见。齐下一喝。此意如何。师云。斗贫不斗富。僧云。有僧问。此两喝还有宾主也无。际云。宾主历然。又作么生。师云。只手遮日。僧云。二林头首峻机妙用。众眼难谩。还与者两喝。是同是别。师云。尔自勘他看。僧云。人天众前。也盖覆伊不得。师云。尔道那个宾那个主。僧便喝。师云。脱身鬼子</p>
<p>乃云。师子嚬呻。象王回顾此犹是齐眉共躅。要见跨釜之作么。竖起拂子。新罗人过海</p>
<p>上堂。僧问。有一句子到尔。拔舌犁耕。无一句子到。尔自招殃祸。明甚么边事。师云。彼此出家儿僧云。和尚把定封疆。不通水泄。师云。不是少林客</p>
<p>乃举。仰山参东寺。才跨门。寺云。已相见了。不用上来。仰云。与么相见。莫不得么。寺便归方丈。闭却门。仰山归。举似沩山。沩云。子是甚么心行。仰云若不与么。争识得伊。师云。东寺便归方丈。千古楷模。仰山举似沩山。因邪打正</p>
<p>上堂僧问。刘铁磨访沩山。山云。老牸牛汝来也。此意如何。师云。一箭中红心。僧云。刘铁磨云。来日台山大会斋。山作卧势。磨便出聻。师云。果然僧云。可谓二俱作家。师云。谤斯经故。获罪如是。僧礼拜</p>
<p>乃云师。旷之聪。离娄之明。因甚有眼。终日不见鼻孔。下得一转语。合得老僧。树下冢间。许尔妄想。不然老胡失望</p>
<p>上堂。僧问。久雨不晴时如何。师云。逢庚则变。僧云。久雨忽晴时如何。师云。处处可以晒眼皮草。僧云。与么答话。诸方未肯在。师云。割鸡之刃。僧云。二祖礼三拜依位而立。师云。呈漆器。僧云。达磨云汝得吾髓。师云。覆水难收。僧云。学人才见和尚升堂。便出礼拜。得个甚么。师云。他时不得退款。僧云。且喜水米无交。师云。早是退款了也。僧便喝。师亦喝</p>
<p>乃云。山僧寻常不曾抑逼人。只教退步楷磨。但得心死意消一番了。自然不胡乱拈匙放筋。不然尽是念话杜家</p>
<p>上堂。举。洛浦因。庞居士来参。礼拜起云。仲夏毒热。孟冬薄寒。浦云。莫错。士云。庞公年老。浦云。何不寒便道寒热便道热。士云。患聋作么。浦云。放尔三十棒。士云。哑却我口。塞却尔耳。师云。洛浦当时。若向庞公年老处。下得一喝。免得彼此葛藤</p>
<p>上堂。僧问。热时寒向甚么处去。师云。尔抓着我痒处。僧云。寒时热向甚么处去。师云。干篱头上。觅甚么汁。僧云。不涉寒暑底人。在甚么处。师云。闹市里寻取。僧云。寻得后如何。师云。出三界二十五有。僧云。也未是极则。师云。作么生是极。则僧便喝。师云。也未是极则</p>
<p>乃举。天童启和尚因。僧问。学人卓卓上来。请师的的。启云。我者里一屙便了。说甚么卓卓的的。僧云。和尚与么答话。更买草鞋行脚。启云。近前来。僧近前。启云。老僧与么答话。有甚么过。僧无语。启便打。师云。者僧唤既近前。何不便与本分草料。只因下刃不严。返被暗窥墙壁</p>
<p>解夏小参。各各鼻贯已脱。秋风影里。摆尾摇头。老安虽则善能访迹。终竟难寻。寂子只知树下忘躯。何曾解牧露迥迥。云山溢目饱齁齁。野草连天。不须短笛催归。千圣也无觅处。蓦然傅公子出来道。汝等头角之士。九十日内托此梼阴。未尝有半蹄之功。踏破我常住一块泥[土*孛]。何得如此快活。山僧只得与他代一转语</p>
<p>复举。德山托钵公案。师云。德山如师子游行百兽股栗。岩头假其威。而阴风逼人。后之来者。棒土揭木</p>
<p>上堂。僧问。大隋盖龟时如何。师云。神照无此作。僧云。初秋夏末。衲子往来。牢记取者一转语。举似诸方。师云。苦哉</p>
<p>乃举。天台幽栖和尚。一日鸣钟上堂。众才集。栖云。谁打钟。僧云。维那。栖云。近前来。僧近前栖遂与一掌。归方丈。师云。贱如泥沙。贵如金璧。当时若安详登座。活得者僧</p>
<p>中秋上堂。僧问。天上月圆人间月半。是人知有。未审中间树子。属甚么人。师云。有契券者得。僧云。恁么则天香桂子落纷纷。师云。尔早错认了也。僧云。马大师玩月。次一人道正好供养。一人道正好修行。一人骤步便行。此意如何。师云。一亩之地。三蛇九鼠。僧云。马大师道。经入藏禅归海。唯有普愿。独超物外。师云。打驴听马知。僧礼拜。师嘘一声</p>
<p>乃云。与日双运。鉴物无私。自是暗中之人。责冬裘比夏葛。当此良夜众星推逊之时。可怜不见华亭叟。冷照海涛空渺弥</p>
<p>上堂。僧问。望见资福刹竿。便回脚跟下好与三十。此意如何。师云。臭肉来蝇。僧云。望见雪峰。便参主事。又作么生。师云。何楼漆器休拈出。僧云。望见宝林双杨塔尖。便悟去。师云。沙里淘金。僧云。和尚也是年老心孤。师云。宣人之过未为好手</p>
<p>乃举。钦山同岩头雪峰。到德山乃问。天皇也与么道。龙潭也与么道。未审德山作么生道。德山云。汝试举天皇龙潭底看。钦拟议。德山便打。遂至延寿云。是则是打我太杀。岩头云。尔与么。他后不得道见德山。师云。钦山只个拟议。德山岩头俱纳败阙。若是龙门上客。必为点头。其如听响之流。堕在区宇</p>
<p>上堂。九九之节谓之重阳。阳德既刚。元化以洽。衲子分上。明得甚么边事。卓主丈。交</p>
<p>上堂。一大藏教。不出个鸦鸣鹊噪。九经诸史。不出个之乎者也。会得。云归华岳。水到潇湘。不然。有伴即来。切须记取</p>
<p>达磨第四忌拈香。打一圆相。香至国王之子。神光断臂之师。耽憨面嘴。恐亦是伊儿孙。不必更怀疑。故我达磨鼻祖圆觉大师。[泳-永+(虍-七+(一/八/八/目))]发灵机。有无之宗顿释。廓然无圣第一之义昭然。前梁后魏人我相高。此土西天是非竞起。丁兹末运遐想余光。列藻陈蘩。用酬慈荫</p>
<p>上堂。举。南泉因。两堂首座争猫儿。泉云。道得即不斩。两堂无语泉。遂斩之。赵州从外归。泉举前话。州脱草鞋。安头上出。泉云。子若在救得猫儿。师云。赵州借手拈香。要与两堂雪屈。殊不知。狸奴已死南泉手。直至如今鼠子多</p>
<p>冬至小参。阴魔沮伏。暖气未升。好个衲僧消息。若能直下承当。不逐四时消长。便见深山岩崖。人迹不到处。烂葛藤抽枝引蔓。其如未然。且向旧历日上。点指头子数过。只如阴魔沮伏。暖气未升。是衲僧甚么消息。卓主丈。鱼行水浊鸟飞毛落</p>
<p>复举。沩山向火。次问仰山。终日向火。因甚无暖气。仰作向火势。沩云。子只得物体。能所未在。仰云。某甲只如此。和尚作么生。沩亦作向火势。仰云。和尚只得物体。能所未在。沩云。如是如是。师云。尽谓沩仰父子两口一舌。殊不知。风窃虎威能偃草。水欺龙卧出前山</p>
<p>除夜小参。新底不知旧底已往。旧底不知新底已来。新旧不相知。物物还对偶。衲僧家以为极则。殊不知。半夜三更。蒲团上竖起脊梁。谁管尔漏箭推迁更点迟速。犹被人唤作无转智大王。何况如矮子看戏。随人上下。虽然只知暖日生芳草。那料春风暗着人</p>
<p>复举。僧问云门。如何是云门一曲。门云。腊月二十五。师云。云门汗血功高。惜乎放过了五日当时若道得个恰好腊月三十夜。者僧必有可观。今则既往不咎。只得顺时保爱。有问云黄一曲。只向他道半遏行云</p>
<p>元宵上堂。世间之灯。莫若心灯最明。心灯一举。则毫芒刹海。光明如昼。其间不善剔拨者。虽有如无。要见心灯么。卓主丈。仰山开畬。归宗拽石</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 