<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷第三</p>
<p>　　庆元府阿育王山广利禅寺语录</p>
<p>　　　　侍者德惟似泾如阜编</p>
<p>　　庆元府请疏</p>
<p>　　　　朝散郎。集英殿修撰。知庆元军府事。兼管内劝农使兼沿海制置使　陈　昉撰</p>
<p>右伏以。尊者放光明。指八祥六胜之地。育王捧舍利。现十洲三岛之区。个是释迦古道场。直须觉士正丈室。选从四众。断自九重。虚堂愚公长老禅师。慧海慈航。宗门心印。堂虚贮明月。绝无片点尘埃。林邃撼清风。扫尽诸般障碍。遍主淅江名刹。暂眠灵隐闲云。好向玉。几峰。横出一枝。便据金狮座。旁行四句。东归衣锦再传鹫岭之灯。北面瓣香仰。祝圣人之寿。谨疏</p>
<p>师。宝祐四年四月初七日。在灵隐鹫峰庵。受请十九日入寺</p>
<p>指山门。道不及处。方便尽多。只是易见难入。诸人气宇如王。莫认门头户底</p>
<p>指佛殿。老子傍若无人。到处称尊。今日自知理亏。还我一坐具地。展具云。大众退后</p>
<p>据方丈。横按主丈云。莫有生而知之者么。入来我者里。买帽相头。不比盲枷瞎棒。靠主丈</p>
<p>师至法座前。焚香望阙。谢恩毕。捧敕黄。示众云。约束万象。耸动人天。风云会合。来自日边。纵饶海。口亦难宣</p>
<p>拈制府疏。宣发圣人之妙。如春行万国。岂在乎三寸笔端重新点出。苟或尚存知解。高耸听官</p>
<p>拈诸山疏。刹竿标处。钟梵相闻。要知暖气相嘘。总在里许</p>
<p>拈山门疏。同门出入。未尝谩尔诸人。苟或粉饰太过。山僧只得掩耳</p>
<p>指法座。人人脚跟下。有此座子。何必平地升高。尔若蹈得着。灯王退身有分</p>
<p>师升座拈香云。此一瓣香。爇向炉中。恭为祝延。今上皇帝圣躬万岁万岁万万岁。陛下恭愿。尧仁广被。舜德日新</p>
<p>次拈香云。此一瓣香。爇向炉中。奉为大丞相枢使国公。同知枢密。参政相公。洎文武百僚。增崇禄算。伏愿。尊崇廊庙。抚镇华夷</p>
<p>次拈香云。此一瓣香。爇向炉中。奉为判府制帅。集撰侍郎。洎郡县文武官僚。增崇禄算。伏愿。柱石邦家。金汤祖道</p>
<p>此香绝气息者久矣。无端拨着冷灰。重新腾焰。奉为前住安吉州道场山护圣万岁禅寺。先师运庵和尚。爇向炉中。用酬法乳</p>
<p>师敛衣就座。索话。人天交接。两得相见。莫有不承言不滞句底么。时有僧问。一般担板得人憎。十载深云独掩扃。今日大方亲捧　敕。阿师真个药头灵。学人上来。请师祝　圣。师云。云静日月正。僧云。昔日梵王请佛。盖为群生。今朝　圣主特差。有何祥瑞。师云。天高盖不尽。僧云。与么则四众沾恩去也。师云。谁不承恩。僧云。只如判府制师集撰侍郎。以忠正刚大之道。为法择人。还许学人借水献花也无。师云。迦叶门前风凛凛。僧云。若如是则名满天下去也。师云。尔不得忘却。僧礼拜</p>
<p>师乃云。黄面老汉。末上放乖。向灵山会上万百众前。以佛法付嘱国王大臣有力檀那。迨今二千余年。代不乏贤。使我沙门释子。得以流通慧命仰助国风。若谓佛法果有付嘱。则谤于黄面老子。若谓佛法果无付嘱。则今日王舍城中。君圣臣贤。递相钦奉。以致海内生灵。无不同瞻丽正之光。松柏之茂。毕竟以何为据。卓主丈。南岳峰头八字碑</p>
<p>复举。本朝太宗皇帝因。僧朝见。帝宣对。僧奏云。陛下还记得否。帝曰。何处相见来。僧云。自从灵山一别。直至于今。帝曰。以何为验。僧无对。后来雪窦代云。贫道得得而来。师云。垂衣端拱百国来宾。者僧不是无对。无奈天威逼人</p>
<p>当晚小参。今夜略去佛法玄妙机关。单单与诸人。说些细大法门。以表进寺识面之初。诸人又不可作等闲。入在情识里胡卜乱卜。若说舍利初自乌石岭头。飞入山中放光现瑞。此又是不出诸人共知。若说六殊胜地。自宝幢市。四十五里。直到明州。此又是不出诸人共见。作么生。得不落知见去。所以道。法离见闻觉知。若行见闻觉知。是则见闻觉知。非求法也。况古鄮禅丛。俊衲如市。个个附托得人。谁肯受尔者般祭鬼饭食。蓦唤侍者云。收起巩县茶瓶</p>
<p>复举。陈操尚书。一日同众官登楼。遥见数僧。中间一士云。来者总是行脚僧。尚书云。不是。士云。焉得知其不是。尚书云。待近。与诸公勘过。须臾僧至。尚书召云。上座。僧悉举首。尚书云。不信道。师云。尽谓清明之下。昧者尤多。殊不知。壶中天地。别有日月。山僧此者来赴育王。首见帅府节斋陈侍郎。一问一答。和气满前。要且无许多勘辨。且道。与陈操尚书相去多少。卓主丈杖。情闲岩树看愈好。室静涧泉闻转幽</p>
<p>行礼到大慈。请上堂。见不见之形。对扬有准。察不察之色。捞摝无垠。若能转向那边。鸦飞不度。不以形器拘。不以色尘碍。自然超诸圣廛。出大方表。溪山云月处处同归。水鸟树林互相显发。然虽如是。争柰我慈峰老子未肯横点头在。何故。卓主丈。壶中自有佳山水。终不重寻五老峰</p>
<p>复举。堂头物初和尚。举。五祖道。如何是祖师西来意。庭前柏树子。恁么会便。不是了也。如何是祖师西来意。庭前柏树子。恁么会方始是。师云。五祖当时一时落草。自谓土旷人稀。殊不知。今日被慈峰老子。掏定咽喉。直得无取气处。育王到此。客听主裁。只得放过。何故。人情做得冤家结得</p>
<p>仗锡和尚至。上堂。举。盘山似地擎山不知山之孤峻。如石含玉不知玉之无瑕。若能如是是真出家。师云。盘山其实只要出家儿万法不相到。山僧昔寄霞谷。与棘林老子也如是。别去一十余年。今日相见亦如是。且道。其中意作么生。卓主丈。如是如是而已矣</p>
<p>解夏小参。防微杜渐。深切着明。也是无风。匝匝之波。更若立制安居。何异破珠求影。衲僧家。智游象外。妙入环中。点破生佛未兴。不落古今窠臼。说甚么鳗湫浚洁玉几高寒。直饶举得头来。早是枯桑变水。育王恁么告报。不出常情。只如克期取证一句。又作么生。卓主丈。善学柳下惠。终不师其迹</p>
<p>复举。云门示众。平地上死人无数。出得荆棘林者是好手。时有僧出云。恁么则堂中第一座有长处也。门云。苏嚧苏嚧。师云。云门大似任公子设以五十犗。投竿钓东溟。山僧寻常善于包荒。不欲宣人之过。因甚如此。击拂子。何官无私。何水无鱼</p>
<p>次日上堂。长期百二十日。短期九十日。夏月虫蚁多。黄面老子。恐尔东走西走杀生害命。故立制以禁之。今朝期满。鄮峰门下。未尝有一人敢容易下脚。何故。卓主丈。恐蹈着犯突吉罗罪</p>
<p>径山石溪和尚遗书至。上堂。鸡足峰前。黄梅渡口。逗到冷泉几掣肘。若谓凌霄非正传。毕竟衣法属谁手。野犴鸣狮子吼。虚空昨夜翻筋斗</p>
<p>上堂。举。让和尚问马祖云。汝学坐禅。为学坐佛。若学坐禅。禅非坐卧。若学坐佛。佛非定相。于无住相。不应取舍。师云。南岳引马祖。入牛角里。作老鼠活计。忽然得个出路。却笑南岳坐在里许</p>
<p>上堂。天寒人寒。大家在者里。与么会得。铁板障也须退缝。不然本拟屠龙。翻成射虎</p>
<p>上堂。举。岩头见德山便问是凡是圣。德山便喝。头便礼拜。后来洞山闻云。当时若不是奯公。也大难承当。岩头闻云。洞山老汉。不识好恶。错下名言。我当时一手抬一手搦。师云。岩头大似明上座趁卢行者。到大庾岭头。却回向同伴。道此去杳无消息</p>
<p>上堂。举。雪峰示众。望州亭与汝相见了也。乌石岭与汝相见了也。僧堂前与汝相见了也。师云。莫快坐。来频劝酒。自从别后见君稀</p>
<p>上堂。元宵谢知事。僧问。有句无句。如藤倚树。此意如何。师云。掬水月在手。弄花香满衣僧云。树倒藤枯。句归何处聻。师云。抛却黄金捧碌甎。僧云。沩山放下泥盘。呵呵大笑。又作么生。师云。天堂未就地狱先成</p>
<p>乃云。今岁元宵州家。放十分之灯。与民同乐。唯有鄮山堂殿廊庑。半明半灭。往来者。与露柱交肩。灯笼斗额。灯明王闻得出来。欲显发本光作大佛事。山僧与之震威一喝。何故。自有僧知事。何劳强出头</p>
<p>雪窦和尚至。上堂。金轮峰顶。锦镜亭边。有一句子。殃害天下衲僧。未有一人点校得出。育王久日桦来唇岂容缄默。且道。是那一句。卓主丈。见说前村风更恶。杏花无处避春寒</p>
<p>佛涅槃上堂。大觉世尊。为见众生执妄为本。当百花明媚万葆敷荣。示以入灭之相。汝等比丘。若能于此。着得一只眼。释迦自释迦。波旬自波旬</p>
<p>上堂。举。药山看经次。有僧问。和尚寻常不许人看经。为甚么却自看。山云。我只图遮眼。僧云。某甲还看得么。山云。尔若看。牛皮也须穿。师云。师不如弟子</p>
<p>摘茶。次清凉和尚至。上堂。僧问。沩山摘茶。次问仰山云。终日只闻子声。不见子形。仰山撼茶树。意旨如何。师云。钱出急家门。僧云。沩山云。子只得其用不得其体。师云。出门不用频叮嘱。僧云。仰山云。未审和尚作么生。沩山良久。仰山云。和尚只得其体。不得其用。师云。子为父隐。僧云。沩山云放子二十棒。师云。手臂终不向外曲</p>
<p>乃拈云。赵州曾问南泉老。礼拜烧香只旧时。若是清凉万菩萨。等闲闻着也攒眉</p>
<p>结夏小参。栴檀丛林。栴檀围绕。析之则片片皆香荆棘丛林。荆棘围绕。拣之则枝枝可畏。故我释迦老子。以平等性智。摄诸比丘。同入大圆觉海。于一百二十日长期之内。捞摝澄滤。成就慧身。要且不见有禁足安居之相。今正是时。合作么生。卓主丈。竹杖化龙去。痴人戽夜塘</p>
<p>复举。永明寿禅师。在天台韶国师会中。普请次。闻堕薪有声。豁然契悟乃云。扑落非他物。纵横不是尘。山河并大地。全露法王身。师云。寿禅师。大似穷儒登群玉之府。无不称心满意。只是中间。有一字子未稳</p>
<p>上堂。谢秉拂夏斋。一称南无佛。皆已成佛道。若说到金轮水际昆仑山椒。功归何所。击拂子。吽吽。有甚[飢-几+畢]饠[飢-几+追]子。快下将来</p>
<p>上堂。举。僧问香林。如何是室内一盏灯。香林云。三人证龟成鳖。师拈云。香林二十年云门侍者。向纸衣录中。得此句子。育王则不然。忽有人问。只向他道。皇天无私惟。德是辅</p>
<p>石帆和尚至。上堂。举。云门行脚到九江。陈操尚书请斋次。问云。儒书即不问。三乘十二分教。自有讲师。如何是衲僧行脚事。门云。曾问几人来。书云。只今问上座。门云。只今且置。作么生是教意。书云。黄卷赤轴。门云。此是文字语言。作么生是教意。书云。口欲谈而辞丧。心欲缘而虑忘。门云。口欲谈而辞丧。为对有言。心欲缘而虑忘。为对妄想。作么生是教意。尚书无对。门云。闻公曾看法华经是否。书云。不敢。门云。经中道。治生产业。皆与实相。不相违背。且道。非非想天。今日有几人退位。书又无对。门云。尚书且莫草草。师僧家抛却十经五论。特入丛林。十年二十年尚不柰何。尚书争得会。书云。某甲罪过。便作礼。师云。陈操尚书。前面数语勘云门。未尽。后面数语勘尽云门。今日忽有人。问育王如何是行脚事。只向他道。我与石帆老子。十余年。走遍天涯海角。尚自不知。今日再会。又是二十年。赢得牙疏鬓白。说甚么行脚事。待他拟议。便与一喝。何故。觅火和烟得。担泉带月归</p>
<p>上堂。空山无人。水流花香。鹙子满慈。泯其智辩。离娄师旷。黜其聪明。何也。识法者惧</p>
<p>上堂。举。庞居士因。卖漉篱下桥遭攧。女子灵照一见。就父身边卧。士云。作甚么。女云。见爷倒地。急来扶起。师云。虎憎鸡嘴。闻者畏之。后人衡鉴不高。唤作二俱弄险</p>
<p>结夏小参。破有法王。有大陀罗尼门。名为圆觉。能成就一切种智。破坏一切法门。于梦幻影边。聚集四方衲子。九十日内。立期立限。决要打破漆桶成就慧身。虽然只如西天制令。还有者消息也无。卓主丈。李广神箭。张颠草书</p>
<p>复举。朱行军一日入南际寺。斋僧行香次。以手炉摇曳云。直下是直下是。时有僧云。直下是个甚么。行军便喝。僧云。行军是佛法中人。问着便恶发。行军云。尔作恶发会那。僧便喝。行军亦喝云。钩在不疑之地。复唤左右认取者僧着。师云。人言王母池边有一株树。名曰蟠桃。三千年开花。三千年结果。更待三千年方才成熟。且道。与行军有相见分么。卓主丈。参</p>
<p>雪窦谦和尚遗书至。上堂。敲云梦破。漱玉舟移。乘时掇转虚空。大地了无寸土。故我妙高孤顶大歇老人。和麸[糴-入+田]面。起中峰已坠之宗。嗅土吹沙。瞎松源为人之眼。秤槌觅汁。泪出痛肠。个般生灭恶冤家。万古千秋终不死</p>
<p>上堂。诸方多说见地。鄮峰只论宗旨。见地明则为见地所夺。宗旨通则为宗旨所执。如今要讨一个见地不明。宗旨不通底。出来做松源直下火种。不亦难乎</p>
<p>解夏小参。百二十日长期。孜孜矻矻。俊鹘巢云二千年。旧话从新。黑牛卧水。与么会则。粗中之细犹为易。细中之细犹为难。故我竺土老师。检身不谨。以己方人。致令末代比丘。太半以鰕为目。育王一众。善观时变。尽在规矩之外。何故。卓主丈。有时拾得溪头石。带藓和云枕绿阴</p>
<p>复举。翠岩灵掺禅师示众云。一夏与兄弟。东说西话。看翠岩眉毛在么。保福云。作贼人心虚。长庆云。生也。云门云。关。师云。三大老各出只手。要扶树翠岩门户以报雪峰。争柰只解同心。不能同志</p>
<p>谢两班上堂。龙得云则灵。虎得风则威。丛林得人则纲目正法令严。自然上下安其居。所以然者何也。卓主丈。岁寒知松柏之后凋</p>
<p>中秋上堂。人间无天上有。往往无人脱窠臼。四海娟娟洗玉魂。九野茫茫白兔走。寒山子不关口。也落马驹群队后</p>
<p>上堂。举。径山法济和尚因。僧问。掩息如灰时如何。济云。犹是时人功干。僧云。干后如何。济云。耕人田不种。僧云。毕竟如何。济云。禾熟不临场。应庵和尚拈云。凤合香沈。雪巢夜冷。半窗明月。和气蔼然。师云。一人要贪贫不得。一人要富富不得。要知贫富不相当。且请各归本位立</p>
<p>达磨大师忌拈香。赤幡随行。自谓神机莫辩。及到白鹭洲头。死在老萧言下。声沈魏国。影脱孤龛。当法门垂秋之际。痛思已往之踪。荐此溪毛。少伸追远。霜飞大野。木落崇岗。胆裂心摧。未话先咽</p>
<p>冬至小参。一气潜回。八角磨盘空里走。六爻才动无毛鹞子贴天飞。是他时节因缘。不逐四时消长。衲僧家。眼[強-弓+目][強-弓+目]地。坐在者里。直饶向葭灰未动已前。会得西川邓师波。东山下左边底也。未是枯木开花底时节。何故。卓主丈。冬不寒腊后看</p>
<p>复举。古德因。僧问。如何是冬来事。德云。京师出大黄。师云。朕闻。上古其风朴略。王言如丝。谁敢不听。忽有人问鄮山。只向他道。风门海口当风抵浪。也须是个人始得</p>
<p>新天童自蒋山来。上堂。镜容鹰爪面目可憎。掉发南岳。下山教化。从臾梼林。对御讲经。不守疆界。干犯清平。灭得中峰正法眼。破沙盆子话方行</p>
<p>上堂。举。长生问灵云。混沌未分时如何。云云。露柱怀胎。生云。分后如何。云云。如片云点太清。生云。未审太清还受点也无。云不答。生云。恁么则含生不来也。云亦不答。生云。直得纯清绝点时如何。云云。犹是真常流注。生云。如何是真常流注。云云。似镜长明。生云。向上还有事也无。云云。有。生云。作么生是向上事。云云。打破镜来。与汝相见。师云。天下具大眼目宗师。尽谓打破镜来与汝相见。为之极则。殊不知。山深水寒。客程稍远要知二老胶漆相投。先须会取两处不答</p>
<p>除夜小参。旧去新来懒送迎。岩间冢下见枯形。忍成残腊半宵梦。坐对寒檠两岁灯。恁么告报。已落今时。不涉功勋。如何举似。老僧今夜忍俊不禁。向爆竹未鸣已前。与诸人开一条活路子。也教诸人知道来日定是大年朝。其或未然。西河弄狮子</p>
<p>复举。米胡访王常侍。值判事次。常侍才见。举笔示之。胡云。还判得虚空么。侍掷笔归宅堂。米胡致疑。次日凭华严。置茶设问。米胡和尚有何言句。不得相见。侍云。狮子咬人。韩[狂-王+盧]逐块。米胡闻得。出来大笑云。我会也。侍云。试道看。胡云。请常侍举。侍乃举起一只箸。胡云。野狐精。侍云。者汉彻也。师云。米胡当时才见举笔。便入客位。管取为席上之珍。无端再设茶筵。累他华严。脑门着地。只如常侍道者汉彻也。那里是他彻处。试下一转语看</p>
<p>正旦上堂。时迁物换革故鼎新。土膏未动。商量打春。太公有意垂钓。夫子无心获麟</p>
<p>上堂。举。药山与道吾云岩游山次。见树两株一枯一荣。山乃问。荣者是枯者是。云岩云。荣者是。山云。若恁么。一切处光明灿烂去。道吾云。枯者是。山云。若如是则一切处放教枯淡去。忽高沙弥至。山亦如是问。弥云。荣者从他荣。枯者从他枯。山乃顾道吾云岩云。不是不是。师云。药山道个不是不是。减他道吾云岩多少威光</p>
<p>上堂。各各本有灵觉妙明真体。但以已见所障。不能横戈直造不疑之地。盖由淬励之工不切。所以堕在渗漏。作么生。得灵鉴现前去。老僧不惜眉毛。与汝诸人。去此见障。掷下。主丈</p>
<p>因事上堂。天之有云也。可以蔽日月降甘雨。地之有水也。可以济舟楫润焦枯。人之有心也。可以兴祸福制刚柔。三才既明。理归一揆。所以然者何也。卓主丈。大鹏展翅盖十洲。篱边燕雀空啾啾</p>
<p>上堂。举。赵州闻沙弥喝参。州云。侍者教伊去。沙弥珍重便行。州谓旁僧云。沙弥得入门侍者在门外。师云。逼生蚕作茧则易。要特牛产儿较难</p>
<p>师宝祐戊午六月十四日罹难。七月十三日恭奉　圣旨。与免无辜。谢事上堂。都省罗太尉缴上谨奏以谢。去时晓露消袢暑。归日秋声满夕阳。恩渥重重何以报。望无云处祝天长</p>
<p>　　柏岩慧照禅寺语录</p>
<p>　　　　侍者　似藻　编</p>
<font SIZE="2">
<p>　</p>
</font>
<p>师于景定元年八月二十五日。入寺</p>
<p>上堂。僧问。昙花易见。知识难逢。学人上来。请师祝圣。答云。突出威音那畔看。问云。宝寿开堂。三圣推出一僧。宝寿便打。此意如何。答云。剑合路虽险。夜行人更多。问云。三圣云。恁么为人。非惟瞎却者僧眼。瞎却镇州一城人眼去在。宝寿掷下主丈便归方丈。又作么生。答云。更把金针密密缝。问云。和尚今日开堂祝圣。忽有人推出一僧。又作么生。答云。烧牛屎香供养他未为分外。问云。因甚如此。答云。盖他是本色衲子。僧礼拜</p>
<p>师乃云。天理好还。是处溪山舒笑眼。群心响应。信知。此道不诬人。所以真不掩伪。曲不藏直。自然草偃风行。太平得路。只如亲到柏岩一句。又作么生。卓主丈。青松不碍人来往野水无心自去留</p>
<p>复举。须菩提岩中宴坐。诸天雨华赞叹。尊者云。空中雨华赞叹。复是何人云。我是梵天。尊者云。汝云何赞叹。天云。我重尊者善说般若波罗蜜多。尊者云。我于般若。未曾说一字。汝云何赞叹。天云。尊者无说。我乃无闻。无说无闻。是真说般若波罗蜜多。又复动地雨华。雪窦云。避喧求静处。世未有其方。他在。岩中宴坐。也被者一队汉涂糊伊。更有者老把不住。问云。空中雨华赞叹。复是何人。早见败阙了也。我重尊者善说。般若波罗蜜多。恶水蓦头泼。我于般若。未曾说一字。草里走。尊者无说。我乃无闻。识甚么好恶。总似者般底。何处有今日。复召大众云。雪窦幸是无事人。尔来者里。觅个甚么。以拄杖一时趁下。师云。雪窦虽不善其兵机。要且暗合孙吴。今日柏。岩开堂祝圣。因甚无人雨华供养。击拂子。贼不入慎家之门</p>
<p>开炉上堂。举。古德道法昌。今日开炉。行脚僧无一个。惟有十八高人。缄口围炉打坐。师云。法昌解使。不由家富贵。风流岂在着衣多。柏岩今日开炉。不用聚集泥像。暗地里胜他一筹。何故。版齿生毛老古锥。夜深听水炉边坐</p>
<p>谢首座上堂。卓主丈。死尽天下衲子偷心。方称此题目。卓主丈。死尽天下衲子偷心。转向那边。犹堕功勋边事。作么生。得恰恰相应去。卓主丈。人天眼目堂中上座</p>
<p>正旦上堂。一年又一年。循环数不足。本分面上人。犹如隔罗縠。惟有南极老人。扣天鼓三下。望北阙。而祝。何故。卓主丈。愿我王万福</p>
<p>柏岩语终</p>
<p>　　临安府净慈报恩光孝禅寺语录</p>
<p>　　　　侍者至源文衡编</p>
<font SIZE="2">
<p>　</p>
</font>
<p>师景定五年正月十六日。入寺</p>
<p>指山门。外阖不闭。跨天下而无蕲。会得许尔升其堂入其室</p>
<p>指佛殿。巍巍万德之尊。卷舒出没。方便惟多。是汝诸人因甚。不见如来顶相。咄。只缘太近</p>
<p>师至法座前。焚香望阙。谢恩毕捧敕黄。示众云。世尊三昧。金口玉音亲付嘱。紫泥芝检。九重城里凤衔来。再沾雨露之恩。光阐法门之盛。声前妙证耸动群心</p>
<p>诸山疏。烟惨淡石玲珑。面面厮觑。千峰万峰。一团和气在其中</p>
<p>指法座。法以空为座。举步则释迦在前。弥勒在后。且道。中间底说甚么法。骤步登座</p>
<p>师升座拈香云。此一瓣香。爇向炉中。恭为祝延今上皇帝圣躬万岁万岁万万岁。陛下恭愿。天基永茂。舜日长明。载歌周雅之诗。三听华封之祝</p>
<p>次拈香云。此一瓣香。爇向炉中。恭为中宫皇后圣躬万福。此一瓣香。恭为皇太子殿下。增崇福寿。此一瓣香奉为太傅宫师枢使。大丞相国公。大参相公。大参相公。枢密相公。合朝文武百僚。同增禄算。伏愿。高扶尧舜。下视伊周。集千载之雅风。锁万邦之春色。此一瓣香。奉为判府安抚。提领大卿。都运殿撰大卿。洎郡县官僚。同增禄算</p>
<p>次拈香云。此是门司提举太尉。恭奉圣旨。送入寺。问赵州八十行脚因缘。用资禄算</p>
<p>此香多是贵买贱卖。罕遇南番舶主。今日人天普会。不敢囊藏。爇向炉中。奉为前住安吉州道场山护圣万岁禅寺。先师运庵和尚。用酬法乳</p>
<p>师敛衣就座。乃云。大觉世尊在灵山会上。以人天性命之道。付嘱国王大臣有力檀那外护。流通毋令断绝。今则人天普会。祝圣开堂。莫有领得此旨者么。时有僧问。顶门具眼耀乾坤。声价轰轰四海闻。丞相面承天子问。九重飞诏出深云。中兴祖道。正在兹时。一句投机。愿闻祝圣。师云。南山朝北阙。夜夜睹明星。僧云。只将一味无心法。仰祝尧天舜日明。师云。风静日月正。雪晴天地春。僧礼拜</p>
<p>师乃云。春入湖山先放。花明御苑。人归上国。南山鹤唳青松。壮皇都人杰地灵。窥紫府洞天风月。透声透色。绝类离伦。不妨垂手入廛。毕竟难逃至化。且望阙酬恩。如何祝赞。击拂子。版图远奏尧天阔。万物呈祥乐圣情</p>
<p>复举。本朝太宗皇帝因。僧朝见。帝赐坐。问云。卿甚处来。僧奏云。庐山卧云庵。帝云。卧云深处不朝天。因甚到者里僧无对。后来雪窦明觉大师。代云。难逃至化。师云。明觉固是食息不忘。当时若问臣僧卧云深处不朝天。因甚到者里。但鞠躬近前奏云。请陛下高垂天鉴。管取皇情大悦</p>
<p>当晚小参。僧问。佛法混滥。无甚今日。正人一出。天道好还。如何是为人底句。师云。剑握甑人手。僧云。只如德山小参不答话。赵州小参要答话。此意如何。师云。布袋郑头相似重。僧云。学人今夜小出大遇。师云。尔得个甚么。僧便喝。师云。果然。僧礼拜</p>
<p>师拈主丈云。者里便是妙高孤顶。何须别峰。相见风飕飕水冷冷。衲僧家蹉眼不得。若说隔江招手便乃横趋。已是落他影子。更言今夜答话不答话。漫天网子。阿谁不知。既知得分晓。只如都城有十二座门。从朝至暮。车马骈阗。衣冠文物。出入无间。且道。各各所持者何事。若也知得。今夜相见。功不浪施。其如不然。卓主丈。凌空铁塔镇长存。夜深谁听风瓯语</p>
<p>复举。慈明因。泉大道来参。明云。片云横谷口。游人何处来。泉云。夜来何处火。烧出古人坟。明云。未在更道。泉便作虎声。明打一坐具。泉推倒慈明。明亦作虎声。泉退身笑云。我参七十余员善知识。惟师可以继得临际正宗。师云。丛林中往往道。慈明当时末后。更与一喝。使泉大道无立地处。是则是。殊不知。有际天之洪涛。可以容吞舟之鱼。夜深久立</p>
<p>结夏小参。竺土大仙。于九夏之月。布漫天网子。笼络天下衲僧。谓之禁足护生克期取证。致于南山内堂外堂。排单下拓。个个如生铁橛。捱得期满。各人要个禅钞子以凭赏劳。虽然忽若有个漏网底。向未立制已前。山边水边。说东话西。蓦然蹉口道着爷名。又作么生。急急出来。下一转语。卓主丈云。收功较易。补过较难</p>
<p>复举。雪峰领众到浮江。乃问云。欲寄二百僧过夏。得否。浮江以主丈画一画云。着不得。师云。好峭互陈。对面千里。有人寄僧。过夏南山。大开东合。何故。彼此出家儿</p>
<p>　　临安府径山兴　圣万寿禅寺语录</p>
<p>　　　　参学惟份文恺编</p>
<font SIZE="2">
<p>　</p>
</font>
<p>师于咸淳元年八月二十五日辰初。进寺。指山门。此山无路。及门者谁。会得摆手同归。不然随我来</p>
<p>佛殿。释迦。掩室于摩竭。因甚坐在者里。炷拜勤渠。齐之以礼</p>
<p>方丈。虎头燕颔。鸟嘴鱼揌。尽向者里纳款。且道。者里是甚么所在。卓主丈</p>
<p>敕黄有意退栏。无心耕牧</p>
<p>九重降敕。如万国春回。一道恩光。似千日并照。法门腾焕。岩壑生秋</p>
<p>府疏。日出而作。日入而息。熙熙然如登春台。且道。承谁恩力。拈起疏云。听</p>
<p>诸山疏。出山而见。入户而知。鸡栖凤巢。邻壁之辉。何必区区点缀伊</p>
<p>山门疏。勤俭起家。丛林麟凤。入门一见。和气可掬。知心不在频叮嘱</p>
<p>法座。诸佛出世。祖师西来。总离者座子不得。若信得及各自散去。不然。更登一遍供养诸人</p>
<p>师升座拈香云。此香爇向炉中。恭为祝延。今上皇帝圣躬万岁万岁万万岁。陛下恭愿。金轮统御。踵三代之淳风。宝历开祥。享万年之景运</p>
<p>次拈香云。此香爇向炉中。恭为皇太后。上资圣寿。恭愿母仪天下。子育生灵。扶持社稷之功。毗赞圣明之化。此香爇向炉中。恭为今上皇后两宫天眷。恭愿万年松寿。千岁鹤龄。道赞明君。功资帝业。此香爇向炉中。奉为太傅大丞相。枢使国公。大参相公。大参相公。枢密相公。合朝文武百僚。同增禄算。伏愿德安四海。威肃三边。此香爇向炉中。奉为判府安抚。提领大监侍郎。都运敷文提领侍郎。郡县官僚。同资禄算。伏愿股肱清朝。橐籥黎庶。此香奉为</p>
<p>前住安吉州道场山护圣万岁禅寺。先师运庵和尚。用酬法乳</p>
<p>师敛衣就座。乃云。动弦别曲。落叶知秋。是尔衲子知有边事。因甚黄河向北流。会得物理疏通。不然有疑请问。时有僧出问。金鸡唱晓。玉凤衔花。一句投机。请师祝圣。答曰。涧底青松有茯苓。僧曰。如是则九州四海。雷动风驰。答曰。巢知风穴知雨。僧曰。如何是第一句。答曰。却是第二句。僧曰。如何是第一句。答曰。须弥山。僧曰。恁么则葵心向日倾。答曰。知恩人难得。僧问。太宗皇帝因。僧朝见。僧奏曰。陛下还记得否。此意如何。答曰。将经寺里弹。僧问。帝曰。何处相见来。僧曰。自从灵山一别。直至如今。还端的也无。答曰。来风可鉴。僧问。帝曰。以何为验。僧无语。又作么生。答曰。生铁秤锤被虫蛀。僧曰。只如今日。祝圣开堂。有何祥瑞。答曰。秋花照眼明。僧曰。泉声中夜后。山色夕阳时。答曰。错认定盘星。僧礼拜</p>
<p>师乃云。时康道泰。天清地宁。一人端拱无为。万物各得其所。岩间野客。悉荷皇恩。唱太平歌。和村田乐。何必麒麟现瑞凤凰来仪。但愿帝道平平。自然风物楚楚。且知恩报恩。一句作么生。卓主丈云。妙唱以资天子寿。炉烟为瑞国风清</p>
<p>复举。本朝太宗皇帝因。入大相国寺。见僧看经。问曰。卿看甚么经。对曰。仁王护国经。帝曰。既是寡人经。因甚在卿手里。僧鞠躬退身不对。雪窦曰。皇天无亲。惟德是辅。师云。太宗古鉴高。悬无私不烛。者僧鞠躬不对。经旨历然。雪窦道。皇天无亲。惟德是辅。又作么生。卓主丈。四海尽归皇化里。三边谁敢犯封疆</p>
<p>当晚小参。僧问。言言言兮飘风洒雪。默默默兮雷轰电掣。藕丝孔里骑大鹏。等闲埃落天边月。未审何人得此机用。答曰。头长三尺知是谁。相对无言独足立。僧曰。恁么则九重城里。大播芳猷。答曰。也是波斯入闹市。僧曰。王常侍访临际。游僧堂次。曰。这一堂僧还看经否。际曰。不看经。此意如何。答曰。酒逢知己饮。常侍曰。还习禅否。际曰。不习禅。又作么生。答曰。拨乱乾坤致太平。僧曰。常侍言。既不看经。又不习禅。毕竟作个甚么。际曰。总教伊成佛作祖去。此意如何。答曰。临际老儿性命。落在常侍手里。僧曰。今夜忽有个衲僧。出来道捉败了也。又作么生。答曰。尔捉败常侍。捉败临际。僧曰。总不恁么。答曰。毕竟作么生。僧便喝。答曰。甜瓜生得苦葫芦僧曰。不因天目近。那觉斗牛寒。答曰。切忌乱针锥。僧礼拜</p>
<p>师乃云。五峰孤峭万壑云寒。人人怀报佛祖之恩。个个具辨龙蛇之眼。全宾全主全放全收。向威音那畔。别立生涯。于空劫已前。突出自己。目机铢两。举一明三。不涉化仪。如何相见。卓主丈。白鸟望中没。青山断处幽</p>
<p>复举。当山国一禅师因。马祖遣僧驰书至。书中作一圆相。国师启缄见之。遂于圆相中。着一点封回。师云。可惜许当时。只好留在案上。一任日炙风吹。非唯坐断马祖舌头。亦使天下衲僧无摸索处。事既往矣。还有为国师拔本底么。卓主丈</p>
<p>上堂。山高水深云闲风静。佛法至妙。妙在中和。中和则且置。宾主历然。又作么生。卓主丈。拾薪汲涧煎茶外。倚杖闲看云去留</p>
<p>谢两班上堂。举。石头示众云。言语动用没交涉。药山云。非言语动用。亦没交涉。头云。我这里针劄不入。山云。我者里如石上栽花。师云。智与师齐。减师半德。智过于师。方堪传受。且于中优劣处。还有人缁素得出么。卓主丈</p>
<p>开炉上堂。举。百丈因。沩山侍立深夜。丈云。看炉中有火否。沩拨之云。无。丈躬拨之得小火。云。尔道无这个。是甚么。沩山当下悟去。师云。洞房花烛夜。金牓挂名时。是则一时快意。当时若用再参马祖底。沩山门户。未至寂寥</p>
<p>上堂。举。仰山在沩山牧牛。时踢天泰上座问云。百亿毛头百亿狮子现。作么生。仰不答归。侍立沩山次。忽泰上座来。仰云。适来问百亿毛头百亿狮子。岂不是上座。泰云。是。仰云。正当现时。毛前现毛后现。泰云。现时不说有前后。仰山拂袖便出。沩山云。师子腰折了也。师云。仰山只要沩山证明。自谓暗地里得便宜。泰上座。当时待他问毛前现毛后现。但仰天大笑一声。仰山要拂袖出去也。未得在</p>
<p>上堂。人人知有此一段生死底话头。至于进退揖让语言酬酢。历历分晓。因甚困去。便不知落处。设有能作梦中佛事者。犹如暗中取物。且道。病在那里。今日径山。不惜眉毛。普为诸人。去此障碍。使俱到平实田地。受用无穷。还信得及么。卓主丈。自携瓶去沽村酒。却着衫来作主人</p>
<p>上堂。佛法在正。不在乎盛。在正则鬼神莫测其由。在盛则鬼神能妒其福。五峰固是不属其间。因甚终日区区地。击拂子。霜苇岸头双属玉。一声清响忽惊飞</p>
<p>谢新荐严宝叶长老。上堂。昆山片玉。挂林一枝。不足为贵。水边林底。三四十年。说东话西。此之为贵也。更有松源三转语。此行茂苑为流通</p>
<p>上堂。举。紫胡和尚示众云。三十年来住紫胡。二时粥饭气力粗。无事上山行一转。借问。时人会也无。师云。紫胡年老心孤。东行西行。又问人道会不会。径山崇罔峻领。列在面前。又值雪寒。但未得去。待春融也。须行一两遭。只是不问人会不会。何故。击拂子。水月以喻兮。古来已多。我今不然兮。所陈伊何。参</p>
<p>冬夜小参。僧问。冬至一阳生。东山水上行。时节因缘。愿闻法要。答云。也只是一定之法。僧云。既是东山水上行。因甚么。却成一定之法。答云。老僧口是祸门。僧云。洞山冬夜果子次。问首座。有一物黑似漆。常在动用中。动用中收不得。且道。过在什么处。座云。过在动用中。洞山令掇退果卓。此意如何。答云。官马厮踢。僧云。今夜和尚。忽然问首座。有一物黑似漆。常在动用中。动用中收不得。且道。过在什么处。径山首座亦云。过在动用中。又作么生。答云。与他两盘果子。僧云。只如洞山掇退果卓。径山又添一盘。还有优劣也无。答云。盖他是个檐版汉。僧云。学人今夜。借大众威光。别置一问得么。答云。偷心鬼子得人憎。僧便喝。答云。果然。僧礼拜</p>
<p>师云。日短夜长。晷运新添一线。高来低去。洪钧转自九渊。阴魔潜伏道芽生。阳气发时无硬地。使得十二时辰底。元酒大羹。聊旌薄礼。被十二时辰使底漏卮。瓦缶。尚且不甘。任教葭管吹灰。个里本无迂谢。蓦然有个汉。出来道。老师情量未脱。被二十四气使得。七颠八倒。山僧只得休去。何故。家肥生孝子。国霸有谋臣</p>
<p>复举。马大师问药山。子近日见处如何。山云。皮肤脱落尽。唯有一真实。祖云。子之所得。可谓。协于心体。布于四肢。既然如是。何不将三条篾。束取肚皮。随处住山去。山云。某是何人。敢言住山。祖云。未有长行而不住。未有长住而不行。欲益无所益。欲为无所为。宜作舟航。勿久住此。师云。马大师借手行拳。咒诅他家儿女。且道。药山因甚不肯承嗣马祖。出来下一转语看。不然。来夜请首座。对众说破</p>
<p>谢首座上堂。佛祖慧命。危若悬丝。不求开士垂范后昆。何以挽回丛林元气。南岩老子镜空禅师。镜本无私。因形而显。空本无迹。因象而彰。要知众德所归。慰此群情鹤望。龙骧云起虎啸风生</p>
<p>除夜小参。僧问。年穷岁逼。乌龟上壁。岂不是和尚语。师云。年老心孤。暂时狼藉。僧云。还有转身处也无。师云。有则有无尔着脚处。僧云。大似径山门下客。师云。多少人错领话头。僧云。北禅烹露地白牛。分岁和尚今夜。将什么与诸人。分岁师云。东山下左边底。僧云。恁么则大众饱德去也。便礼拜。师云。贪多嚼不细</p>
<p>师乃云。年穷岁尽东村王老。夜烧钱腊尽春回。楼上有人频劝酒。以此发挥佛祖不传之妙。以此契证衲僧衣下之功。无论革故鼎新。只要知时识节。且结交头一机。如何显露。卓主丈。惟爱清台新历日。懒观韩子送穷文</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>