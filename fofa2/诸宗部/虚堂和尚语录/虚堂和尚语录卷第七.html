<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷之七</p>
<p>　　偈颂</p>
<p>　　释雪窦革辙二门</p>
<p>迦叶聆筝起舞。渊明闻钟皱眉。息耕斗室危坐。半窗冻日熙熙</p>
<p>　　大功不宰</p>
<p>碧玉溪头黄叶村。不闻花鸟到篱门。憨眠似觉底时节。山月半规新吐痕</p>
<p>　　善应无方</p>
<p>雨脚蹒跚林叶稀。去来初不涉离微。灵机未转已先照。踪迹拟从何处归</p>
<p>　　缘对</p>
<p>石床偃月梦魂冷。溪水写真臞影清。平生矻矻自忘我。世外不知谁可盟</p>
<p>　　君子有所思</p>
<p>孤舟十万里。委命在危流。五叶芬芳后。神州法已秋</p>
<p>　　阅宗镜录</p>
<p>百卷非文字。精探海藏深。老胡三寸舌。镜主几生心。力破尘劳网。能销旷劫金。归原何所似。花底啭灵禽</p>
<p>　　铸印</p>
<p>袍着金花勒小骢。扬鞭几度月明中。黄河界上空来往。直至如今未树功</p>
<p>　　销印</p>
<p>铁鞋无底饱风霜。岁晚归来卧石床。一对眼睛乌律律。半随云影挂寒堂</p>
<p>　　回雁峰晚望</p>
<p>孤筇影落清湘外。看尽归云敛复翔。身世悠悠心自许。几回到此立斜阳</p>
<p>　　衡阳庞居士庵</p>
<p>居士当年错用心。浑家不睦到如今。摝篱柄短无人买。空自萧萧风满林</p>
<p>　　登祝融峰</p>
<p>南岳诸峰七十二。惟有祝融峰最高。九千七百三十丈。下视寰海如秋豪。岷峨华顶远俯伏。九华五老来相朝。上封老僧日无事。兴来以手摩云霄</p>
<p>　　方广寺</p>
<p>云中玉磬无时响。木末金灯永夜明。胜地正缘人罕到。古今门户未尝扃</p>
<p>　　访赵野云不值</p>
<p>久思闲对老维摩。欲话众生病痛多。丈室无端铁门限。未应容易野人过</p>
<p>　　圆书记之钱唐</p>
<p>谁管鲇鱼上竹竿。[拚-ㄙ+ㄊ]身捱得髑髅干。者回归去西湖上。犊草鸥波不乱看</p>
<p>　　弥藏主归潮阳</p>
<p>穆穆丛林见老成。江湖约我复同盟。鳄乡未话腥风起。春雪初消好问程</p>
<p>　　断桥</p>
<p>瞎驴一蹈两头空。便与寻常路不同。寸步却成千里隔。纷纷多在半途中</p>
<p>　　访南湖晦岩讲主</p>
<p>讲堂迷却散花人。百万茫茫徒苦辛。绝处逢生机路活。定应尊者是前身</p>
<p>　　谢戴悟庵</p>
<p>深荷城东老净名。菜园舍了又斋僧。磨刀石子看看尽。居士肝心铁打成</p>
<p>　　观山水图。留休禅者</p>
<p>近远何多趣。难将尺寸求。向来柀岳顶。今已遍神州。水肃苍林晚。寒生玉井秋。圆蒲冷相对。时与话峰头</p>
<p>　　求猫子</p>
<p>堂上新生虎面狸。千金许我不应移。家寒故是无偷鼠。要见翻身上树时</p>
<p>　　通禅客进纳</p>
<p>衲僧肘后个灵符。谁管从前有与无。片板不能担到底。又来依样尽葫芦</p>
<p>　　送僧见龙泉不庵</p>
<p>太阿横桉。血淋漓。铁作心肝也皱眉。入得门来翻死款。不庵未必肯饶伊</p>
<p>　　阄观音背水陆帧</p>
<p>吉祥大士舍全身。要使迷途脱苦轮。无奈众生难教化。天堂地狱又重新</p>
<p>　　霞谷清夜</p>
<p>执昼蕴丘壑。冥机未策勋。瓦匜消古篆。石榻伴归云。胜事知如许。余生无所闻。灯花冷相笑。何可补毫分</p>
<p>　　送先侍者</p>
<p>半怯春寒病未苏。出门无力为三呼。诸方辣手如灵验。秋晚应归捋虎须</p>
<p>　　送文瘦牛</p>
<p>一味清寒骨拄皮且无心力去扶犁江湖尽尽有闲地况是春风草长时</p>
<p>　　玄黄不真</p>
<p>万物自全璧。蒙庄安可齐。月高松影细。风急雁行低。谁把丹青入难将竹帛题。寒山应笑我携手隔云泥</p>
<p>　　黑白何咎</p>
<p>世事乱如麻。情人未到家。连延深院雨。滴碎后庭花。旧话几时别。音书未有涯。暝烟将四合。何处起胡笳</p>
<p>　　谢芝峰交承惠茶</p>
<p>拣芽芳字出山南。真味那容取次参。曾向松根烹瀑雪。至今齿颊尚余甘</p>
<p>　　棘林</p>
<p>海凤飞来不敢栖。旧条新刺利如锥。茫茫出得出不得。只许[拚-ㄙ+ㄊ]身到者知</p>
<p>　　赵开府访霞谷。次韵谢之</p>
<p>旌幢天外见。缥缈谷中来。望重草先偃。山灵云自开。禅衣坐幽石。棕柄拂清埃。勋业凌烟上。难教隐钓台</p>
<p>　　茶寄楼司令</p>
<p>暖风雀舌闹芳丛。出焙封题献至公。梅麓自来调鼎手。暂时勺水听松风</p>
<p>　　送鉴座主</p>
<p>纸灯吹灭尚迂回。直至如今心未灰。台石藓花将半蚀。不知焚钞复谁来</p>
<p>　　僧礼补陀</p>
<p>孤踪抹过海门东。吴越溪山几万重。一拜起来还一拜。不知何处见圆通</p>
<p>　　送腾禅者</p>
<p>别我芝岩旧主情。松堂月冷露华清。古桐高佩知何处。会听百滩流水声</p>
<p>　　游栖霞观</p>
<p>海上多幽迹。寻碑始得名。仙成丹窖冷。霞暖地花生。有鹤久不死。见人长欲鸣。坛西羽衣子。知我不虚行</p>
<p>　　僧之金陵</p>
<p>良宵桂月耿中庭。蛩在青莎叶底鸣。别我寸心如寸铁。不知南国几多程</p>
<p>　　寄晦岩佛光法师</p>
<p>对文笺释通人到。破句分科作者难。不见澧阳焚钞者。棒头拈出尚寒酸</p>
<p>　　昌老号竹溪</p>
<p>疏疏绿影酿寒清。高节虚心久得名。不见月明流水处。好风时引凤雏声</p>
<p>　　潭老号古囦</p>
<p>蛟龙窟宅初无底。神禹难穷浅与深。好把凝流消息子。沛然为雨活丛林</p>
<p>　　溥禅者西还</p>
<p>梅影稀疏兰叶香。吴中水草越中行。荒田触目无人拣。款款归来带月耕</p>
<p>　　僧字止中</p>
<p>炼实而食。择木而栖。灵灵自晦。物物难齐。秋敛巢虚睡稳。梦破月印清溪</p>
<p>　　阅侍者镜潭</p>
<p>雨过天风静。波光似铸成。不须频鉴照。妍丑自分明</p>
<p>　　牧童</p>
<p>烟暖溪。头草正肥。尽教牛饱卧晴曦。卷桐又入深深坞。吹尽春风不自知</p>
<p>　　渔父</p>
<p>菰蒲叶冷暮天低。断岸舟横水四围。秪有一竿湘楚竹。未尝容易下渔矶</p>
<p>　　曾禅人唯之</p>
<p>当头一诺未为亲。大道难将语默分。不听晚风江上笛。一声吹破碧天云</p>
<p>　　楫禅人之太白</p>
<p>明明不可铭。断续复谁听。海上有痴绝。山中无白丁。天风生寂籁。霜月下寒汀。子去忘幽讨。重岩犹未扃</p>
<p>　　万松山赠张省元</p>
<p>钻仰无门靡不通。静如古井鉴秋容。乐天自得道中术。时引清风吹万松</p>
<p>　　僧游台雁</p>
<p>音旨双消不可闻。卷衣南去与谁论。龙湫水涩石桥滑。得路应敲尊者门</p>
<p>　　床屏怪松</p>
<p>蛟干虬枝巧作蟠。鳞鳞鬣鬣自生寒。卧间不致为妖去。只就涛声起处看</p>
<p>　　僧归越</p>
<p>露激风抟岸草秋。揽衣何处上兰舟。无方始是知方者。莫效支师泥沃洲</p>
<p>　　远尘轩</p>
<p>开窗种修竹。凿石构方池。良夜月来此。劳生几个知</p>
<p>　　游金华洞天</p>
<p>飕飕崖溜静边闻。到此仙凡咫尺分。鹤驾朝真何日返。洞门终日锁寒云</p>
<p>　　寄婺守赵玉堂</p>
<p>儒释同科到者稀。道融水雪鉴精微。和平堂上公余坐。静看寒云片片归</p>
<p>　　题书画什后</p>
<p>发挥多古迹。优彼色丝辞。逸少观鹅处。元晖纵墨时。室虚蛟自触。神久树生悲。得处何机感。寻披当尔思</p>
<p>　　冬夜示俊侍者</p>
<p>守得乌薪暖气回。夜深寒重易成灰。因思百丈重挑拨。转使沩山眼不开</p>
<p>　　灵竺权衡之访婺守会双林</p>
<p>不将一字显今宗。随处溪山老眼中。想见金华旧知己。未容明月照归篷</p>
<p>西蜀言道士。昔同夏岳山。三十年后。着僧伽梨衣。复会于双林</p>
<p>不拜星坛不步虚。裂冠来下死工夫。地炉深处烧红叶。曾记三生旧话无</p>
<p>　　演僧史钱月林</p>
<p>浚发灵机口角边。断崖飞瀑逼人寒。若言列祖有传受。迦叶无因倒刹竿</p>
<p>　　渊禅人之乳峰</p>
<p>渊默雷声善发机。钝根难下顶门椎。青霜黄叶压穷野。急急归来见隐之</p>
<p>　　罗汉树</p>
<p>稽首如来种。悲生末世中。枝枝成小果。叶叶现神通。海月分清影。天香逐晓风。愿惟迷己者。睹此出樊笼</p>
<p>　　上四明守黄侍郎辞延福</p>
<p>雨化仁陶德愈馨。如春物物自生成。昔年秀水曾观政。却与鄞江一样清</p>
<p>石床久矣卧云林。六十银丝两鬓侵。海上浮杯。心已息。掬溪容我窃棠阴</p>
<p>　　寄寂照庵主</p>
<p>远引高踪继覆盆。一龛枯寂是前身。秀峰影里闲揩眼。见尽深云未到人</p>
<p>　　示祖躬禅人</p>
<p>祖意明明在尔躬。视之不见用无穷。拟心更欲重提掇。一片惊秋叶堕空</p>
<p>　　安座主更衣</p>
<p>良遂曾敲麻谷门。不相谩。处主宾分。子来亲见虚堂叟。两耳垂肩坐白云</p>
<p>　　天竺送僧之昌邑</p>
<p>肃然凝目引秋光。帆过东溟白鸟行。不即不离虽自肯。海山谁为说经王</p>
<p>　　动静双照</p>
<p>举息冥方所。徒称宋地僧。百年应自掷。一饭若为凭。风暖斗山鹊。烟消露石棱。分甘云水共。终日任腾腾</p>
<p>　　物我两忘</p>
<p>居常多不器。情谓尽方知。有眼挂空壁。无心合祖师。衲穿随手补。客至下阶迟。或问虚堂叟。殷勤说向伊</p>
<p>　　慧禅人之万年</p>
<p>鼠入钱筒伎已穷。十年踪迹眼头空。如今又问平田路。山舍半吹黄叶风</p>
<p>　　示明禅者</p>
<p>面壁风规久寂寥。儿孙旋旋立新条。不知断臂缘何事。血洒空庭雪未消</p>
<p>　　齐禅者之道场</p>
<p>峰从险处自孤起。石到虎边飞冽泉。门户既难子宜去。莫辞深雪立庭前</p>
<p>　　厉道人字弗云</p>
<p>身堕虚空如梦觉。万机截断任天真。单单留得娘生口。个事如何说向人</p>
<p>　　灵山听猿斋祖首座号无传</p>
<p>龙猛因缘会北斋。轰轰南岳到荆溪。宏纲若谓无人举。谁听孤猿月下啼</p>
<p>　　酬觉如居士</p>
<p>觉体如如不变时。能驱万象入毫厘。毗耶城里无人识。一默雷轰只自知</p>
<p>　　北山庵居</p>
<p>祖担终难荷。岩栖尽可攀。爱闲嫌日短。遇兴不知还。谷啸风搏虎。窗明月启关。余生无异念。赢得放疏顽</p>
<p>　　恭钦二禅人之长庚</p>
<p>难兄难弟未全知。毒种从来眼戴眉。若到鄞江有云处。九峰寒碧锁清池</p>
<p>　　访月上人幽室</p>
<p>竹里池清云屋深。万机冥合道人心。有门不是无人到。自是灵踪不可寻</p>
<p>　　寄东湖溥侍者</p>
<p>声前未举已先知。曾用输机陷国师。险处与谁分胜负。苹花汀草暗相宜</p>
<p>　　送泰阇梨</p>
<p>井梧初堕别芝园。棕笠秋行过海边。沙上有人搏律虎。谓言经钞未曾诠</p>
<p>　　送泾禅者</p>
<p>白鸟明边秋思远。逢人未话齿先寒。他年祖室争头角。云外归来略借看</p>
<p>　　溥禅人归疏山</p>
<p>故山临汝梦秋江。况是蛩吟月到窗。不住京华南荡寺。法身归去问枯椿</p>
<p>　　立禅人平山</p>
<p>依依远势接云根。有路何曾气急人。泽广既知藏不得。异花灵草自生春</p>
<p>　　宣知客归江心</p>
<p>风帽云巾历所期。问津何似到家时。曲阑半倚垂杨外。潮落潮生秪自知</p>
<p>　　寄节维那</p>
<p>几度忘言话克宾。丛林音响许谁闻。海山秋夜对孤月。应记北高峰顶云</p>
<p>　　酬李新恩惠竹杖</p>
<p>一枝苍玉寄宵人。远胜邛州九节纹。添得老来山水兴。指空敲石看飞云</p>
<p>　　元藏主游方</p>
<p>骂詈瞿昙说脱空。年来分外恶情悰。吴山越水相逢着。放出蟭螟咬大虫</p>
<p>　　得颐</p>
<p>地窄天宽古所闻。诛茅分得半溪云。有时梦觉萝窗底。懒听前峰鹿叫群</p>
<p>　　冷泉送文禅者之天台</p>
<p>惠理呼猿日。葛仙成道时。地胜人难到。去来谁得知</p>
<p>　　送信禅人</p>
<p>诚信之言是道根。出门句子要区分。溪山到眼知惭愧。莫学丛林饱见闻</p>
<p>　　正禅者归庵</p>
<p>方广灵踪为绝概。到者纷纷殊不会。乱云深处着禅庵。狐猿啼在萝窗外</p>
<p>　　文禅人临哀北堂</p>
<p>卷衣东去泪沾巾。兰谷风香二月春。天地豁空舒笑眼。不知谁是报亲人</p>
<p>　　寄雪窦足首座</p>
<p>光铓曾不着纤埃。拂拭磨砻心已灰。秋夜不禁猿啸月。与谁同上妙高台</p>
<p>　　衍巩珙三禅德之国清</p>
<p>谁知三隐寂寥中。因话寻盟别鹫峰。相送当门有修竹为君叶叶起清风</p>
<p>　　送僧之严</p>
<p>对蒲方话萝窗底。又握山藤破晓烟。领取桐江到家句。子规啼在月明前</p>
<p>　　送逢侍者</p>
<p>销铄精微复见人。青鞋蹈破几重云。鹫峰孤顶来辞我。秪有秋光可共分</p>
<p>　　本禅人烂柴</p>
<p>秪。为到头干不尽。纵饶见火亦难吹。年来岁往消磨去。不许春风管带伊</p>
<p>　　崖泉应虚室</p>
<p>天籁发中静。峰高远出云。有来非眼听。无处足心闻。蒲冷禅衣弊。窗虚月影分。大功终不宰。纵尔自云云</p>
<p>　　题渔矶</p>
<p>秋竿倚石台。沙鸟暗相猜。一草有时动。几朝鱼不来</p>
<p>　　电岩相者</p>
<p>妙处未形三寸舌。神眸一烁更无余。季咸退舍许负死。湖海识人方见渠</p>
<p>　　大义庵主</p>
<p>山根旋缚尖头屋。溪上新开数亩田。老矣不能重展手。倚筇凝目送寒烟</p>
<p>　　傅禅人空谷</p>
<p>洞然非洞亦非盘。个里有神唯解看。未启口前先应诺。听时莫被耳根谩</p>
<p>　　送小师无二回中川</p>
<p>蜃江来访竺山春。贵尔寻师已得人。莫学横趋未归客。至今尘土满衣巾</p>
<p>　　此轩</p>
<p>一梁对一柱。绰绰自横陈。谁拟复谁即。温然无故新</p>
<p>　　古梅</p>
<p>千年苔树不成春。谁信幽香似玉魂。霁雪满林无月晒。点灯吹角做黄昏</p>
<p>　　独舫轩</p>
<p>踪迹浑如漾绿漪。画桡曾不近渔矶。有时梦落秋江去。短笛横吹载月归</p>
<p>　　霞光亭</p>
<p>灵迹宣符岂易量。故应祥彩发天藏。真风不逐三韩去。直至如今草木香</p>
<p>　　泳侍者不受育王藏主</p>
<p>劫空田地自由身。眼绽无心典竺坟。探讨正音谁可拟。调高终是遏行云</p>
<p>　　明知客江心访竺峰</p>
<p>历尽风霜儿不枯。髑髅前下死工夫。梼林句子千钧重。江上归来记得无</p>
<p>　　对雪</p>
<p>郊郊寒翠湿痴云。暗剪水花巧着春。多话风前初重竹。可思深夜立庭人</p>
<p>　　上竺池院归鹫峰庵</p>
<p>鹫岭心旌动。池边影渐疏。一生无定力。七十尚移居。细雨洒松坞。凉风挽竹舆。白云相望处。局蹐自渠渠</p>
<p>　　次白云端和尚韵。礼杨岐会禅师塔</p>
<p>来拜东山祖。峰高日未央。遐瞻心已足。右绕兴何长。啼鸟惊人去。飞花过水香。西河牙爪在。曾不愧汾阳</p>
<p>　　礼道吾雷。迁塔在石霜</p>
<p>祖师灵骨见应难。霹雳声中过别山。父子秪缘机不密。翻成千古是非关</p>
<p>　　谢梦庵居士性宗集</p>
<p>性本无宗梦亦非。万机难透一真机。有时暗与乾坤合。笑看春花秋叶飞</p>
<p>　　寄崇福源长老</p>
<p>一发千钧适此时。风前无语皱双眉。松源正脉将枯竭。浚发灵源复是谁</p>
<p>　　恺藏主号庾岭</p>
<p>南宗北祖争衣处。雨洗风磨石尚新。灵迹岂知千载后。丛林犹有昔时人</p>
<p>　　白糍寄梦丐</p>
<p>黄秫烂舂如切玉。醉人风味忍沾唇。火炉头话烦君举。莫作粘牙缀齿人</p>
<p>　　净发吴生</p>
<p>适意多云水。寻幽访所知。曾于竺峰下。会见宝溪时。巧理数茎发。清分两点眉。忽忘心手处。何谓不如斯</p>
<p>　　村乐图</p>
<p>一年田地熟。赋外乐天真。便不打鼓笛。也是太平人</p>
<p>　　自赋息耕</p>
<p>叶深烟气暖。粳软骨毛香。巢许垂清节。临流不尔忘</p>
<p>　　送鄱阳复道者</p>
<p>相逢道人漆双瞳。衣衫零落迎秋风。甘将百骸作泥土。冷笑万事如展蓬。当今祖道薄如纸。瓦缶雷鸣闹人耳。正音却作一线悬。两手枕胸泪如洗。行行不惜两茎眉。魔宫虎穴俱探窥。山穷桥断始得路。伎俩尽时方见伊</p>
<p>　　寄星婺适庄居士</p>
<p>稽首毗耶金粟身。静中多见闹中人。却将不二门头事。时与虚空细讲论</p>
<p>　　寄雪窦性首座</p>
<p>祝融峰下烧红叶。应梦山中看白云。足迹未教容易见。谁知天外有人闻</p>
<p>　　送茂侍者</p>
<p>木叶辞柯霜气清。虎头戴角出禅扃。东西南北无人处。急急归来话此情</p>
<p>　　春日对镜</p>
<p>不住复新新。来从幻里真。旧髯皆变白。老眼尚精神。世事终难鉴。菱花亦有尘。东风原上草。不觉又生春</p>
<p>　　送炳书记</p>
<p>心镜频磨发渐斑。照临今古未尝闲。已知所得离文字。此去禅栖必有山</p>
<p>　　法光藏主之南徐</p>
<p>三呼梼下愧灵襟。湖海丛林已遍寻。忘却飞猿旧时路。到头曾不厌初心</p>
<p>　　实禅者归省</p>
<p>灵山禅起未温席。却问潮阳过海舡。咨省寿堂春日静。究心应记白云边</p>
<p>　　璟和尚号石庵</p>
<p>空岩为屋薜萝门。天巧浑无斧凿痕。花鸟不来云自合。竖拳消息与谁论</p>
<p>　　可禅人归江心</p>
<p>每思槌拂恨难酬。孤屿寻归月正秋。堂上若呈圆相去。乃师应错骂双梼</p>
<p>　　送僧省母</p>
<p>十年来往浙东西。捱得头荒露伏犀。因话编蒲米山老。不禁秋夜听莎鸡</p>
<p>　　寄都省罗太尉</p>
<p>海涵山育气如春。内相声华中外闻。纲纪禁庭天宠密。金珰长染御炉熏</p>
<p>　　净覃藏主游方</p>
<p>丛林荒落水云寒。风味辛酸话转难。隐隐一枝天外去。不知何地择人安</p>
<p>　　德惟侍者巡礼</p>
<p>岩。桂初飘好问津。软风轻结露华新。诸方不用多招手。自有寻香逐臭人</p>
<p>　　通藏主之南国</p>
<p>春人长淮野烧青。六朝遣事镜中明。临崖细剥苔纹看。太半无人知姓名</p>
<p>　　立藏主之三衢</p>
<p>一会灵山已七年。寸心如铁鼻辽天。无端归去思前事。话到柯消石也穿</p>
<p>　　端书记赴云城辟命</p>
<p>不游文苑入祇园。刍草风香春正妍。要识根茎来处远。葛仙丹井冷云边</p>
<p>　　庆藏主之南屏</p>
<p>曾向殊方典竺坟。丛林有志张吾军。天寒岁晚重寻旧。莫负青鞋蹈冻云</p>
<p>　　隐侍者游乳峰</p>
<p>窦深惟古雪。霄岸列危峦。到者难披顶。寻师多卖单。无时云气重。长带瀑声寒。挨得入门句。归来似我看</p>
<p>　　寄慈峰故人</p>
<p>湖面春归物理明。水花无数点青萍。因行若访和庵主。未必孤踪在二灵</p>
<p>　　无补侍者游方</p>
<p>索索青鞋蹈晓霜。逢人屈指问诸方。有无探讨归来日。粪火堆边话短长</p>
<p>　　氵禅人之雁荡</p>
<p>风高木落雁山秋。鞭起无依穴鼻牛。村草步头拦不住。大方随处有良畴</p>
<p>　　珙侍者之氵</p>
<p>汉江漠漠向东流。摝蚬捞鰕休未休。蒲叶半凋秋着岸子归无口笑岩头</p>
<p>　　赠许居士</p>
<p>山仪不裹庞公帽。亸袖深藏传老槌。敲磕诸方应未已。眼头乖角少人知</p>
<p>　　赠妙喜社道友</p>
<p>断来妙喜针锋上。塞破虚空不碍空。昔日维摩今社友。相逢个个有神通</p>
<p>　　示日本智光禅人</p>
<p>隐隐孤帆绝海来。虚空消殒铁山摧。大唐国里无知识。己眼当从何处开</p>
<p>　　送永嘉祖意禅人</p>
<p>识得祖师端的意。迢迢千里扣知音。当机一喝忘情谓。归兴犹如虎出林</p>
<p>　　心侍者归省</p>
<p>露叶萧萧月满庭。秋来多梦老人星。海山印渚知吾处。终不深云独掩扃</p>
<p>　　就明书怀</p>
<p>流菜非深隐。那堪复故山。未能忘影迹。终是碍人间。白发吟边短。清灯话里闲。江湖有新梦。何日出松关</p>
<p>　　海首座号怒涛</p>
<p>忧国忧民日夜惊。攧天攧地作雷鸣。子胥此去休烦恼。百谷来朝一样清</p>
<p>　　天竺玉轮师赴觉海</p>
<p>妙旨惟从句外求。白云先见室中筹。海山深处多麟凤。此去横经一网收</p>
<p>　　贺契师庵居</p>
<p>正席云山万象回。道人毒眼为谁开。呼童放竹浇花外。修整茶炉待客来</p>
<p>　　揖让图</p>
<p>行必有师。进之以礼。昭昭君子心。对面风波起</p>
<p>　　山行示思穆侍者</p>
<p>春水绿浮影。山光泻入怀。因思善牧者。随分纳些些</p>
<p>　　云谷术士</p>
<p>出则无心应有声。眇然天地亦难铭。可中别有通神处。见说年来分外灵</p>
<p>　　镌者任廷</p>
<p>入石入木知分数。古篆今篆攻岂难。秪因雕巧失真体。不见全文在世间</p>
<p>　　剃剪林荣</p>
<p>众技尔为得。养生何所亲。箧中三寸铁。云外一闲身。黑白已无几。修治转失真。畏寒宜少伐。未愧舀溪人</p>
<p>　　韬光室</p>
<p>懒光栽花傍竹篱。旋收岩叶毳寒衣。不知陵谷几迁变。时见断云相逐归</p>
<p>　　三友堂</p>
<p>清客苍官会此君。岁寒不减旧精神。有时品字论交态。各有丰标远袭人</p>
<p>　　碧照轩</p>
<p>剪木依山巧凿池。已知写影到人稀。一奁寒玉坐来久。但见双双白鸟飞</p>
<p>　　荷衣沼</p>
<p>水面绿盘擎雨出。临风几度倚阑干。不知暖气有多少。老子年年得御寒</p>
<p>　　岳林古渡</p>
<p>契翁来作济人舟。两岸青山浸碧流。舞棹舷歌不到处。知心惟有老岩头</p>
<p>　　长汀烟雨</p>
<p>漪漪远水漾明边。沙鹭风晴刷羽翰。借使辋川收拾得。江湖莫作画图看</p>
<p>　　酬李寄轩</p>
<p>寄傲知何所行藏匪一轩。究心无别旨。鸣道有来源。未话先通理。声诗不在言。相期湖上寺。执手听啼猿</p>
<p>　　惟侍者号曲江</p>
<p>源脉滔滔古岸头。往来终是碍行舟。无风激起千寻浪。到海方知是逆流</p>
<p>　　日本源侍者游台雁</p>
<p>师道严明善应酬。石桥过了问龙湫。一花一草人皆见。是子知机独点头</p>
<p>　　示内记藻侍者</p>
<p>当年济北辞黄檗。索火之机屈未伸。今日子孙开活眼。老南元是读书人</p>
<p>　　德信西上</p>
<p>出门溪叶乱纷纷。欲去重寻旧主人。碓下莫辞腰石冷。古菱花绽不干春</p>
<p>　　壬戌登雪窦锦镜</p>
<p>池面溶溶水照空。春风花影落青铜。倚栏拟作机头看。已堕阿师圈[袖-由+貴]中</p>
<p>　　妙高</p>
<p>松枯石老冻云垂。到此虚空渐觉低。脚力尽时清兴远。与谁携手上天梯</p>
<p>　　飞雪</p>
<p>黑风衮衮六花轻。天列阴崖势欲倾。到此只知肤粟冷。夜深谁听瀑泉声</p>
<p>　　水仙</p>
<p>芳心尘外洁。道韵雪中香。自是神仙骨。何劳更洗妆</p>
<p>　　墨竹</p>
<p>毫端不及处。精神殊可掬。靡靡听谈玄。六月添重服</p>
<p>　　浙江潮图</p>
<p>怒势自惊殊莫拟。静心人见骨毛寒。平生一对风波眼。今日晴窗不忍看</p>
<p>　　老融牛图</p>
<p>纯去自忘牧。青蓑柳影中。不餐樱外草。知是几春风</p>
<p>　　梁楷忘机图</p>
<p>寻常忘物我。浑不涉希夷。梦落秋坛冷。从教斗柄移</p>
<p>　　常牧溪猿图</p>
<p>霜堕群林空。一啸千岩静。耿耿殊有情。劳生发深省。抱子攀危条。清兴在高远。一点钟爱心。业风吹不断</p>
<p>　　荷鹭</p>
<p>沙嘴坡头。枯荷影里。清兴忽来。一息千里蒲叶吹秋。水天漠漠。敛影肃心。意不在啄</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>