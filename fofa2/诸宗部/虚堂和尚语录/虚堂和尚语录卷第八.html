<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷之八</p>
<p>　　虚堂和尚续辑</p>
<p>　　　　参学以文无补法光编</p>
<p>师出世。初住嘉兴府兴圣寺。府疏已刊前集。县疏知府陆盘隐撰</p>
<p>兴圣道场孝宗流虹去处。灵隐首座丞相劄命请来。喜联墙竹之阴。敢后县花之疏。伏惟新命长老虚堂禅师。胸襟丘壑。足迹江湖。笑翁面里常有刀。岂容藏锋敛锷。别浦船上肯揽载。必不带水拖泥。若教把戏当场。管取光前绝后。愿从众请。速惠一来。解带送元公。虽自笑箭锋之钝。沽酒引陶令。讵敢辞莲社之盟</p>
<p>谢树头上堂。僧问。栽松道者借路周氏之家。后来为第五祖。此意如何。师云。灯笼沿壁上天台僧云。友直岁为二林树头。获何福报。师云。说向尔也不难。僧云。恁么则树上鲤鱼开口笑。石龟眨眼便为邻。师云。莫妄想。僧云。若如是着甚死急。师云。何必更丁宁。僧云。学人也要种一片树。只是未有人分付[钁-(目*目)+賏]子。师云。何不便领。僧云。谢和尚[钁-(目*目)+賏]子。便礼拜。师云。得少为足</p>
<p>师乃云。临济栽松。老卢蹈碓。仰山畬粟。地藏种田显一段衲子家风。作丛林千古标准。二林到此因甚颠毛卓竖。击拂子。曾经巴峡猿啼处。铁作心肝也断肠</p>
<p>上堂。猫有歃血之功。虎有起尸之德。尔衲子得恁么没碑记。南山起云。北山下雨。则且置。为什么。桃花能红。李花能白</p>
<p>上堂。举。南泉示众云。王老师卖身去也。还有人买么。僧出云。某甲买。泉云。不作贵。不作贱。尔作么生买。僧无语。赵州云。来年与和尚。做一领布衫。师云。南泉被者僧一拶。去死十分。赵州尽力。既无救处。只得助哀</p>
<p>佛生日上堂。僧问。无忧树下作狮子吼。固有之。指天指地。还端的也无。师云。莫信直中直。须防人不仁。僧云。学人据款结案。和尚何得五逆闻雷。师云。贼须贼捉。僧云。与么则四月八日不曾生。二月十五日不曾灭。师云。未为极则。僧云。人天众前。信受奉行。师云。斩头觅活</p>
<p>师乃举。曹山因。僧问。佛未出世时如何。山云。曹山不如。僧云。出世后如何。山云。不如曹山。师云。曹山向针孔里作活计。见黄面老子未尽。忽有人问育王。只向他道。漆桶少间浴佛。牢把杓子</p>
<p>上堂。才问着尽道。只是者个及乎诰其端由。十个有五双。不知落处育王。抑下。威光。为汝从头解注一遍。良久云。好语不可说尽</p>
<p>结夏小参。缺齿老胡。十万里带得个没滋味来。流布天下丛林。使一个个面不厮。觑。长期短期只管捱。蓦然打个无合杀。便乃见佛杀佛。见祖杀祖。闻戒定慧。唾骂不已。虽然如是。育王今夏。莫有此人么。卓主丈。舌柱上齶</p>
<p>上堂。佛之一字。吾不喜闻。俗人沽酒三升。宁可洋铜灌口。不受信心人食。此地无金二两。会得两不成双。不然。花须连夜发。莫待晓风吹</p>
<p>端午上堂。僧问。文殊令善财采药。财云。无不是药者。此意如何。师云。引出落风莲。僧云。善财拈草。度与文殊。殊云。此药亦能杀人。亦能活人。又作么生。师云。一人传虚万人传实。僧云。学人通身是病。作么生医。师云。佛手也医尔不得</p>
<p>师乃云。此日天中之节。好事不得不说。缺齿道士。噀水书符。断臂仙人。指空掜诀。赤眼麻豆。一时殄灭。唯有虚堂。七凹八凸</p>
<p>上堂。怀州牛吃禾。益州马腹胀。天下觅医人。灸猪左膞上。杜顺和尚。鹘臭布衫。终竟难脱。育王眉毛触碎须弥。鼻孔饮干大海。更有一件长处。逢人只是不说</p>
<p>上堂。吒吒呀呀。如狮子儿。我者里也须勘尔。勃勃宰宰。似探竿影草。我者里也须疑尔。虽然菽麦不分。争奈盐落酱里</p>
<p>解夏上堂。拈主丈云。所修行愿。所证法门。一一具足。因甚入夏以来。不知米里有虫。若下得一转语。许尔破和合僧。出佛身血。不然。卓主丈。唯知砧杵里。有此断肠人</p>
<p>上堂。尽信书不知无书。识得个字。不如忘却个字。九经诸子。徒尔藻饰。一大藏教。尽是药方。分明对物收税。何用商量。一叶扁舟载大唐</p>
<p>上堂。举。僧问云居。山河大地从何而有。居云。从妄想而有。僧云。某甲想出一鋋金得么。居便休去。师云。云居只个休去。者僧无地藏身</p>
<p>中秋上堂。举一步则。光吞万象。掎一毫则。影落千江。为什么。往往今宵贪观天上。击拂子。只为分明极。翻令所得迟</p>
<p>开炉上堂。知寒知暖是第二机。作么生是第一机。卓主丈。不得动着。动着则燎却面门</p>
<p>闰月旦谢秉拂。上堂。僧问。不知月之大小。岁之闰余。是什么人。师云。第一等不唧[口*留]汉。僧云。且道。今日是什么日师云我也不知僧云老和尚也被使得七颠八倒师。云尔也脱不得。僧云。争奈学人。不入者保社。师云。岂容退款。僧云。玄沙不出领。保寿不渡河。双林今夏着许多漆桶作么。师云。个个似饿虎投厓。人人如风摆荷叶。僧云。和尚手臂终不向外曲</p>
<p>师乃云。金錍刮膜。自病难医。利剑挥空。逃踪莫及。何似横拈尘尾。抑挫来机。杀活虽殊。对扬有准。什么人得此三昧。卓主文。一二三三二一</p>
<p>除夜小参。僧问。禅和穷鬼子。朝思暮想。得到结交头。北禅烹露地白牛。双林将何分岁。师云。金圈栗蓬。僧云。胜他北禅家风多矣。师云。作么生吞。僧云。百杂碎。师云。再犯不容。僧云。法昌又道。腊雪连天白。青风逼户寒聻。师云。也在北禅背后叉手。僧云。和尚出他北禅一句子看师云。黄金自有黄金价。僧云。也是买帽相头。师云。尔验得恰好</p>
<p>僧乃云。古佛家风。恰好腊月三十夜。祖师巴鼻。来日定是大年朝。抖擞屎肠说向伊。玄妙机关初不密。打透底。贬眼知歙州米价。懵懂底。老棒打不回头。行藏被二十四气推排。有时一似大虫看水磨。我也谁能管得。从教日炙风吹。虽然如是。且不涉时宜。一句作么生。击拂子。领梅先破玉江柳未摇金</p>
<p>复举。古德因。僧问。年穷岁尽时如何。德云。东村王老夜烧钱。师云。事上也到。理上也到。理事互融。会尽物我。山僧年来。如水浸水头。理事拘他不得。忽有人问年穷岁尽时如何。和声便打。何故。添一岁也不知</p>
<p>佛生日上堂。僧问。二千年前天下太平。二千年后风波竞起。云门虽有杀活之机。要且断他命根不得。今朝佛法。付在育王。未审如何施设。师云。恶水劈头泼。僧云。何异诸方。师云。今日失利。僧云。只如目顾四方。意作么生。师云。已落然灯后。僧云。恁么则黄面老子背地叫屈。师云。作么。僧云。气急杀人</p>
<p>师乃云。七步周行犹仿佛。指天指地不分明。是非既落傍人耳。洗到驴年也不清</p>
<p>上堂。举。僧问马祖。如何是佛。祖云。即心是。师云。马大师一只透心箭子。中者绝消息。今日看看。锋棱尽矣</p>
<p>中秋无月上堂。僧问。马祖玩月。正当恁么时如何。西堂云。正好供养。此意如何。师云。掘地深埋。僧云。百丈云。正好修行。师云。好个系驴橛。僧云。南泉拂袖便行。又作么生。师云。一把骨头挑去后。不知明月落谁家。僧云。祖云。经归藏。禅归海。惟有普愿。独超物外。师云。路不拾遗。僧云。或有人问育王。又作么生。师云。挨看。僧礼拜</p>
<p>师乃云。光飞玉宇。影落秋江。是时人知有。因什么寒山子。伸手不见掌。会得。正当三五夜。何处不婵娟</p>
<p>佛涅槃上堂。僧问。释迦老子。未离兜率。已降王宫。为什么却有生灭。师云。不因汝问。大众那知。僧云。过去已二千年。因甚炜炜煌煌。尚在人间。师云。指鹿为马。师乃云。暂戢化机。徇彼波旬之请。再垂方便。示以紫磨之躯。便见今日即有。明日即无。要见释迦老子么。卓主丈</p>
<p>上堂。僧问。玄沙因甚不出岭。师云。认贼为子。僧云。保寿因甚不渡河。师云。人离乡贱僧云。玄沙保寿千里同风。和尚为甚肯一人。不肯一人。师云。胡人饮乳。僧云。某甲今日自纳败阙。师云。鱼腮鸟嘴。僧云。虚堂也须脑门着地。师云。老僧修行无力</p>
<p>师乃云。佛法混滥无甚今日。寻常苦口。只要诸人不受谩。万一入在髑髅里。卒难得出。二林与么告报。口是祸门</p>
<p>上堂。有紧要。尽尽扬在背脊后。无紧要。时时拈在髑髅前。如今合而为一。谓之混融无际。且恁么看。不然。滴水寸丝。酬[巾*賞]有日</p>
<p>上堂。僧问。德山托钵归方丈。意旨如何。师云。贵买贱卖。僧云。岩头道。者老汉未会。末后句在。又且如何。师云。闹市里打静槌。僧云。德山问岩头。汝不肯老僧那。头密启其意。又作么生。师云。鬼捣谷。佛跳墙。僧云。德山次日升堂。果与寻常不同。头抚掌大笑道。且喜老汉会末后句。又作么生。师云。刀疮易没。恶语难消。僧云。作么生是末后句。师云。尔勘辨岩头。勘辨老僧。僧云。义乌。纸贵。一状领过。师云。怪力乱神</p>
<p>师乃云。雕沙镂玉。截铁斩钉。黠向冷地里卧。何故。太平时代。不得鼓笼人家男女</p>
<p>佛涅槃上堂。僧问。法身无为不堕诸数。因甚有生有灭。师云。谁便不知。僧云。若以色见我如尘点于太虚。师云。一任[跳-兆+孛]跳。僧云。释迦老子有什么过。略不露个消息。师云。明月夜光。多逢按剑。僧云。只闻风度竹。不觉雪漫山。师云。知过必改</p>
<p>师乃云。黄面老子。每日与诸人。挨肩接踵。未尝少间。何谓今辰入灭。尔若见得分晓。恩归有自。不然佛殿里。自起自倒</p>
<p>谢执事上堂。僧问。东边也有人。西边也有人。中间作么生。师云。一点黑如漆。僧云。且喜虚堂领话。师云。老僧从来柳下惠。僧云。忽有个东西不辨南北不分底。还用他也无。师云。安得不用。僧云。用他作什么。师云。折东篱补西障。僧云。可谓是了事衲僧。师云。尔不得插嘴</p>
<p>师乃云。阿逸多行道之日。他方化佛。悉来聚会。虚堂薄缘。道不及古。自吹自拍。随分过时。所过从者。皆非良辅。刳文殊目。折普贤胫。碎维摩座。焚迦叶衣。如是流辈。难以亲近。何也。只知克己从人。不觉唇寒齿冷</p>
<p>佛涅槃上堂。灵鹫山颓。毗岚风起。善类抚膺出涕。魔军顿足欢喜。爱之欲其生。恶之欲其死。岂止乎二千年前而已。野外春风花正都。黄莺枝上分明语</p>
<p>圆觉大师忌日拈香。渡江风倚芦梢碧。夜深金殿人相忆。此土西天卖不行。千古万古成狼藉。当良月蓂敷五叶之辰。孰谓韬其光晦其迹。熏炉茗碗想遗音。分明对面不相识</p>
<p>泉州崇福源长老到。上堂。举。杨岐和尚道。缩却项暗嗟吁。白云则曰。大似临嫁医瘿。卒着手脚不辨。五祖又道。行不成步语低声。鼻孔依然空突兀。以致圆悟．虎丘．应庵．密庵．松源．运庵．皆戛玉铿金。擅此家法。莫有蹈得此脉底么。卓主丈。龙蛇易辨。衲子难谩</p>
<p>上堂。丁一卓二。无边刹境一毫收放两拈三。万仞峰头独足立。以言不及处。穿透魔王鼻孔。以食未到口。塞断衲子咽喉。灯笼露柱暗攒眉。木马石人颠倒走。既有如是妙用。如是奇特。则育王门户未致寂寥。何故。击拂子。云。后代儿孙休妄想。鹧鸪啼不为春风</p>
<p>上堂。钟鼓之鸣。可以节礼乐。权衡之正。可以定锱铢。而我比丘。为佛弟子。有道有德。有仁有义。结夏已一月。业识茫茫。殊不在己。良可悲也。蓦然有个牙如剑树。口似血盆。出来便喝。拟议便掌。老僧道。尔且住。我今年七十七。尔也饶我些子。者汉回头一觑。冷笑而去。且道。他笑个甚么。卓主丈。投我以木桃。报之以琼瑶</p>
<p>上堂。举。兴化未出世时。常云。我在南方行脚。一遭。主丈头不曾拨着个会佛法人。大觉闻得云。何时得业风吹入大觉门下。化一日果到。大觉请充院主。大觉一日唤院主。我闻尔道向南方行脚。主丈头不曾拨着个会佛法底人。尔具什么眼。化便喝。大觉拈棒。化拟议。觉便打。化又喝。觉又打。来日化从法堂前过。觉唤院主。我直下疑尔昨日者两喝。为我说看。化云。我在三圣处。得个宾主句。总被师兄折倒了也。乞个安乐法门。觉云。者瞎汉。来者里。纳败阙。脱下衲衣。痛打一顿。兴化忽于大觉棒下顿悟云。我今日方知。先师在黄檗处。吃棒底意旨。师云。百尺竿头进步。未为之崄。当时太觉棒头。若无活眼。兴化要见临济悟处。也未得在。近日有等瞎驴。不辨精粗。只管胡喝乱喝</p>
<p>上堂。朝朝相似。日日一般。见成受用。千难万难。因思临济掌黄檗。何似华亭把钓竿</p>
<p>谢瑞岩和尚。上堂。有意待不来。无心忽会面。顶发垂丝。眼光如电。说尽湖海风波。论量柴米贵贱。更有一处少人知。击拂子。也是重安眼上眉</p>
<p>上堂。德山入门便棒。临济入门便喝。处堂入门便骂。德山入门便棒。唤作棒得么。临济入门便喝。喝作喝得么。虚堂入门便骂。唤作骂得么。既唤作棒不得。又唤作喝不得。又唤作骂不得。毕竟唤作什么。击拂子。平生肝胆向人倾。相识犹如不相识</p>
<p>冬夜小参。群阴剥尽一阳生。又见东山水上行。冷笑云门多口老。却来日午打三更。若恁么见得。皓老布裈。不是不洗。无得替换。镜清卧单。不是不展。无者闲工夫。看古人。九九百百。艰艰难难。成得什么面嘴。卓主丈。一东二冬。叉手当胸</p>
<p>上堂。举。云峰悦禅师初参大愚。示众云。大家相聚吃茎虀。若唤作一茎虀。入地狱如箭射。峰奇之。求参堂。后诣方丈请益。芝曰。佛法不怕烂却。我忍寒不暇。何暇为汝说佛法。且去化炭。及归再请益。芝曰。佛法不怕烂却。我忍饥不暇。何暇为汝说佛法。更去持钵。归日又诣方丈请益。芝曰。佛法不怕烂却。堂司阙人。且为我充维那去。忽一日僧堂后架。见桶篐爆有省。急走方丈。芝迎笑曰。维那且喜大事了毕。再拜汗下。无语趋出。师拈云。大愚不施针砭。起云峰之疾于膏盲。后人指下不明。只管向药病相治处看</p>
<p>师到乳峰。众请上堂。雪窦门下。尽是上根利器。亲之则毛发悚然。望之则精神恍惚。到者里。谁敢妄通消息。赖遇堂上西江老子是家里人。未免借。风扬帆。所以道。路逢道伴交肩过。一生参学事毕。虽然如是。且参学事毕底上根利器。作么生相见。卓主丈。锦镜亭前风凛凛。妙高孤顶雪漫漫</p>
<p>师在灵隐鹫峰塔。杜绝世谛。衲子请益。遂立三问示之。各令着语</p>
<p>　一已眼未明底。因甚将虚空作布裤着</p>
<p>　二划地为牢低。因甚透者个不过</p>
<p>　三入海算沙底。因甚针锋头上翘足</p>
<p>　　临安府净慈报恩光孝禅寺后录</p>
<p>　　　　参学道准禧会绍贤编</p>
<font SIZE="2">
<p>　</p>
</font>
<p>上堂。僧问。黄檗打临济时如何。师云。逼生蚕作茧。僧云。临际掌黄檗时如何。师云。冬行春令。僧云。若与么黄檗临济二俱瞎汉。师云。许多年黄檗临济。今日方遇知音。僧云。黄檗临济有甚么过。师云。如龟负图。僧云。于中还有得失也无。师云。吃棒了听款。僧云。若如是和尚。也是个瞎汉。便礼拜。师云。家无小使</p>
<p>师乃云。耳目之察。不足以分物理。情识之论。不足以定功勋。山僧进院以来。每日仆仆尚尔。收息不暇。又何暇分物理。定功勋耶。击拂子云。自小持斋今已老。见人无力下禅床</p>
<p>佛涅槃上堂。举。世尊临入涅槃。于人天众前。以手摩胸。普告大众。汝等善观吾紫磨金色之身。今日则有。明日则无。瞻仰取足。毋令后悔。师云。山僧当时若在会中。但低低地道。世尊拈取簸箕别处舂。若下得者一转语。免得今日郑重</p>
<p>上堂。识心达本。坐井观天。穷理尽性。水中捞月。抹过两重关。且向行住坐卧处。借人鼻孔出气。直饶与么。犹堕在圆觉四病。作么生。得独脱无依去。卓主丈云。长忆江南三月里。鹧鸪啼处百花香</p>
<p>上堂。举。断际禅师。尝与异僧游天台。行数日值江涨。不能济。植杖久之。异僧以笠当舟。登之浮去。断际曰。我早知汝。定捶折汝胫。乃快也。异僧叹曰。道人猛利。非我所及。师云。道人猛利难亲近。漾笠中流验作家。忆昔高人何处去。夜深和月过平沙</p>
<p>谢新承天和尚。上堂。泰山颓巨灵可托。弦音断鸾胶可续。顾兹末运。正脉将沈。不因豆爆冷灰。何得云峰肉暖。所以松源师祖道。败坏多年苕帚椿。等闲拈起定宗。纲。个般标格天然别。不比诸方孟八郎。此是老子不平之气。今对人天众前。分付石帆和尚。于姑苏城畔。大阐芳猷。使天下衲僧。知有东山正续</p>
<p>上堂。举。无著和尚送供台山。遇文殊迎接云。尊者何方而来。无著云。南方。殊云。南方佛法如何住持。着云。末法比丘少奉戒律。殊云。多少众。着云。或三百或五百。无著却问。和尚此间如何住持。殊云。凡圣同居。龙蛇混杂。又问。多少众。殊云。前三三后三三。师拈云。当时无著好与一拶。道是多少。待他拟议便。与一喝。当时既已放过。今则翻成不了。忽有人问南山如何住持。以手指天示之。或问多少众。以手指地示之。待他拟议。亦与一喝。何故。击拂子云。剑为不平离宝匣。药因救病出金瓶</p>
<p>佛生日上堂。世尊初生下时。分手指天地道。天上天下惟我独尊。也是半夜拾得锡。后来云门大师道。我当时若见。一棒打杀。与狗子吃。贵图天下太平。献佛不假香多。南山今日。要与黄面老子出气。卓主丈云。鸩羽落水鱼鳖死</p>
<p>结夏上堂。拈主丈云。主丈子。久静思动。欲出来发挥古佛二千年前底严规。要验纳僧九十日之功用。左顾右盻。朝诵夕思。直教入林不动草入水不动波。以表行脚从人之德。卓主丈云。主丈子。尔从上所说底法要。南山一一从之九。夏尔底也把教定始得</p>
<p>中夏上堂。卓主丈。赞底沙翘足七日。尚自不知四祖大师。六十年胁不着席。何曾会去。见前龙象。前四十五日。既已放过。后四十五日。又作么生。忽有个眼皮绽底出来道。乞师赏劳。只向他道。三。贯衬钱三味食。相招携手上高台</p>
<p>上堂。举。赵州问僧。甚处来。僧云。雪峰。州云。雪峰近日有何言句示徒。僧云。大师道。尽大地是沙门一只眼。汝诸人向甚处屙。州云。曾有人下语否。僧云。未有。州云。汝若过岭与我。寄个锹子去。师云。赵州将一颗甜桃。换得个醋梨。若有人问净慈有何言句示徒。只向他道。尔好采问着我。若问着别人。打教尔嘴喎</p>
<p>上堂。拈主丈云。首山和尚上堂。汾阳出众云。百丈卷席意旨如何。山云。龙袖拂开全体现。汾云。意旨如何。山云。象王行处绝狐踪。阳于此大悟云。万古碧潭空界月。再三捞樚始应知。礼拜而退。时叶县省和尚为首座。问昭兄。汝适间见个甚么。便礼拜。阳云。正是某甲放身舍命处。师卓主丈凰凤生鸑鷟。狮子产狻猊</p>
<p>解夏小参。呼风啸指。傍若无人。百数成群。不属王化。及乎言荐赏劳。便如暗中取物。其间有一个半个。知因识果底。顶在额角头上。不敢妄有走作。蓦然蹉脚蹈杀一个蚁子。便乃话头不圆。只如西天广额屠儿放下屠刀。我是千佛一数。又作么生。出来下得一转语。管取别甑炊香</p>
<p>复举。五祖演和尚道。我者里是皮栲栳禅。从虚空扑下来也跳几跳。不比诸方琉璃瓮子禅。师云。五祖老手旧[骨*乞]膊。净慈鸡皮鼓子。不劳重击。有般汉便道。虚堂年老心孤。殊不知。富嫌千口少。贫恨一身多</p>
<p>次日上堂。举。沩山问仰山。子一夏不上来公案。师拈云。沩山家法森严。只是仰山。不合道着祖讳。至今不了。会得一。夏亦不虚过。不然。路途巇崄。各宜保之</p>
<p>谢新旧执事监收。上堂。进退有常。除擢特异。其进也。如青山白云开遮自在。其退也如岩壑生秋澹静囦默。要知进退一如。自然和气可掬。只如刊禾镰子。刈得几个祖师头。出来露个消息看</p>
<p>上堂举。道吾和尚因。僧问。无神通菩萨。因甚踪迹难寻。吾云。同道者方知。僧云。和尚还知么。吾云。不知。僧云。为什么不知。吾云。去汝不会我语。师云。不知二字。已是锁断者僧咽喉。无端为物伤慈。暗露圭角。忽有问南山无神通菩萨。因甚踪迹难寻。拈主丈便打。何故老僧不曾管人闲事</p>
<p>中秋上堂。或隐或显。有亏有盈。为天上无私之鉴实人间照夜之灯。寻常多是论三五。惟有今宵分外明。虽然鼓山道底</p>
<p>谢执事上堂。船上无散工。驾御有方所。打篙底打蒿。摇橹底摇橹。触浪迎风天地宽。去来不碍东西浦。何也。击拂子云。火伴得人</p>
<p>上堂举。药山问石头。三乘十二分教。某甲粗知。尝闻南方直指人心。见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。山伫思。头云。子因缘不在此。江西有马大师。子往彼。应为子说。山至彼。准前问。马祖云。我有时教伊扬眉瞬目。有时不教伊扬眉瞬目。有时教伊扬眉瞬目。者是。有时教伊扬眉瞬目。者不是。山于是有省。便作礼。马祖曰。子见个什么道理。山云。某甲在石头时。如蚊子上铁牛。师云。挟泰山超北海。不以为难。无味之谈。塞断人口。为难。虽然药山因什么悟去。卓主丈</p>
<p>上堂举。云门因。僧问。杀父杀母佛前忏悔。杀佛杀祖向甚处忏悔。门云。露。忽有人问净慈。只向道。知。还得相应么。复云。云门露。净慈知。权衡常在握。不放秤头低</p>
<p>开炉上堂。谢　降赐钱翻盖僧堂。鳞鳞鸳瓦。绝渗漏于枯木堂中。赫赫红炉。回暖律于衲僧衣下。可以坐忘空劫力究心宗。从教黄叶堆云。免致霜风戒晓。丽金昆玉。降自九重坐卧经行举头戴德</p>
<p>达磨大师忌。拈香。我天尔狗。神机雄辩。难以婴其锋。魏阙梁园。枯禅面壁。得以藏诸用。佩西天无文之印。行东土不传之衣。误人断臂安心。遂致口门齿缺。音容渐远。讳日斯临。嗟末运正脉将沈。想余光聊陈菲供。时当良月。深炷炉熏</p>
<p>上堂。丁宁损君德。无言真有功。任从沧海变。终不为君通。好笑好笑。得恁么入泥入水。南山口似磉盘。诸人也须荐取</p>
<p>谢赐田上堂。八家为井。十字添围。人人知道。灵苗异草。从地发生。因甚拈匙放箸。又却瑳过。四郡九邑。总作一处取功。别甑炊香。只要普同供养。九重降旨。阖国咸知。本色衲僧。将何论报。卓主丈。行到水穷处。坐看云起时</p>
<p>上堂举。鲁祖见僧来。便面壁而坐。是则是。不挂葫芦醋越酸。但未见有绝消息者。南泉云。我寻常道。向佛未出世时会取。尚不得一个半个。他恁么地。驴年去。师拈云。仁者见之谓之仁。智者见之谓之智</p>
<p>至节小参。今年寒胜似去年寒。去年无冰。去年寒胜似今年寒。今年有雪。去年寒。十一月十二日。是书云之日。今年寒十一月二十四日。是至节之朝。候候不相谩。物物还对偶。衲僧家。有。有不被二十四气之所推迁者。水边林底扪虱负喧。有有不被二十四气之所管带者。抛家失业久历风埃。还有不关造化底么。击拂子。阳气未回吹律琯。野梅先发向南枝</p>
<p>复举。资福和尚因。僧问。古人拈槌竖拂。意旨如何。资福云。古人与么。僧再问。资福喝云。古人是什么眼目。师云。善窃者鬼神莫测其由。会则便会。不然。来夜请首座。为诸人拈出</p>
<p>次日上堂。晷运推移。日南长至。东海鲤鱼。鼓腮振鬣。南山鳖鼻。伸眉吐气。唯有赵州老儿。没意智拖个破席。日里睡。净慈路见不平。道个苏卢悉利。何故。恐者老子。背地里讨人便宜</p>
<p>腊八上堂。弃万乘尊荣。受六年饥冻。不离草坐。成等正觉。美则美矣。无端道。于腊月八夜。忽睹明星。豁然大悟。致令后代儿孙。东卜西卜。净慈与么告报。还与黄面老子有相见分么。卓主丈。晴干开雨路。无事设曹司</p>
<p>上堂。举。赵州僧堂后。问一僧。大众向什么处去。僧云。上山普请。赵州袖出一柄刀云。老僧住持事繁。请上座断却命。僧抛下刀子而走。师云。赵州过头丈子。到处探水。当时者僧。若与本分草料。管取别甑炊香</p>
<p>上堂举。云门问僧。甚处来。僧云。西禅。门云。西禅近日有何言句。僧展两手。门打一掌。僧云。某甲话在。门展两手。僧无语。门便打。师拈云。电光石火之机则不无云门。争奈性命落在者僧手里</p>
<p>上堂举。夹山住京口鹤林。僧问。如何是法身。山云。法身无相。如何是法眼。山云。法眼无瑕。时道吾在座下失笑。夹山下座请道吾问。某甲适来答者僧。话必有不是处。望指教。吾云。一等是出世人。和尚未有师在。夹山云。与某甲说得不。吾云。某甲说不得。此去华亭有船子和尚。却能明此。遂散众去。云云。师拈云。担板汉。万牛挽之不回。说甚法身无相法眼无瑕。拈坐具便摵。非惟坐断道吾舌头。亦免夹山打落水中。会么。卓主丈。泉声中夜后。山色夕阳时</p>
<p>佛涅槃上堂。法身无为。不堕诸数。为什么却有生灭。恁么会得。许尔每日开单展钵。亲见释迦老子。其或未然。点铁化成金玉易。劝人除却是非难</p>
<p>上堂举。梁山因园头僧问。家贼难防时如何。山云。识得不为冤。僧云。识得后如何。山云。贬向无生国里。僧云。莫便是他安身立命处么。山云。死水不藏龙。僧云。如何是活水里龙。山云。兴波不作浪。僧云。忽然倾湫倒嶽来时如何。梁山下座握僧手云。莫教湿却老僧袈裟角。师云。来为先锋。去为殿后。不因令出重围。争见草贼大败。虽然且道。者僧还甘也无。击拂子</p>
<p>寿崇节上堂。至人垂化。示有形仪。开满月之奇姿。蕴山天之瑞相。会么卓主丈。只知池上蟠桃熟。不觉壶中日月长</p>
<p>上堂举。永嘉大师道。一切数句非数句。与吾灵觉何交涉。灵觉妙明岂不是数句。色声香味触法。岂不是数句。每日山鸣谷应。风起水涌。岂不是数句虽然如是又置。永嘉真觉大师在何处。卓主丈。唇上毕斑宾狗剥。舌头当的帝都丁</p>
<p>上堂。铿金戛玉。腐草化萤。坐井窥天。烂泥有刺。是则是。如人食蔗。中边皆甜。因甚么天倾西北。地陷东南</p>
<p>满散寿崇节。上堂。僧问。城东圣母。与佛同生。不愿见佛时如何。云。赤眼撞着火柴头。僧云。一日见佛。以手掩面。于十指掌。悉皆见佛。又作么生。师云。酒逢知已饮。诗向会人昑。僧云。只如皇太后与佛同生。且道。有何优劣。师云。轻如毫末。重如山。僧礼拜</p>
<p>师乃举。禅客所问。城东圣母。与佛同生。不愿见佛。每见佛来。即便回避。一日回避不及。乃以手掩面。于十指掌。悉皆见佛。辄成一颂。城东圣母坐莲台。大地众生正眼开。与佛同生嫌见佛。一身难作二如来</p>
<p>佛生日上堂。二月十五入寂。四月八日复生。虚空开笑口。大地绝人行。恁么会得。何用九龙吐水。灌沐金躯。其或未然。击拂子云。人在画楼沽酒处。相邀来吃赵州茶</p>
<p>结夏小参。僧问。西天旧令。东土共遵。诸方依样。画葫芦。净慈因甚不入者保社。师云。若不同床睡。焉知被底穿。僧云。西天以腊人为验。东土以何为验。师云。漆桶伪验。僧云。如何以漆桶为验。师云。漆桶盛得饭与人吃。僧云。恁么则三十三天扑帝钟。师云。老僧关钥不严。僧礼拜</p>
<p>师乃云。胡言汉语。翻译失真。此土西天。递相狐魅。年年四月十五日。脚近前脚退后。不敢违条越制。子细看来。冷汗如雨。直饶举得头来。早是桑田变海。净慈门下。毁于佛谤于法。不入众数。尚且救不得一半。何况青山绿水。尽是安居。花笑鸟啼。无非禁足。山僧今夜。咬定牙关放一线道。卓主丈</p>
<p>复举。干峰和尚示众。法身有三种病二种光。须是一一透得。始解稳坐。云门出众云。庵内人为甚么不知庵外事。干峰呵呵大笑。云门云。犹是学人疑处。峰云。子是什么心行。门云。也要和尚委悉。峰云。与么始解稳坐。师拈云。毡拍板无孔笛。虽然韵出青霄。其奈音节失旨。会得。一夏容易得过。不然。来夜请首座。为众拈出</p>
<p>谢秉拂。夏斋上堂。宁可热铁缠身。不受信心人衣。宁可洋铜灌口。不受信心人食。上座若能如是。搅长河为酥酪。变大地作黄金。供养上座。未为分外。只是不受衣不受食。焉有许多殊胜。忽若有人修法供养。又作么生。卓主丈。生心受施。净名所呵</p>
<p>上堂举。九峰慈慧禅师因。沩山示众云。汝等诸人。只得大机。不得大用。慈慧抽身出去。沩山招之。更不回头。沩山。云。此子堪为法器。师拈云。九峰易见。沩山难见。若是净慈则不然。待他唤不回头。急送官楮一千与之。何故。助他买草鞋行脚</p>
<p>上堂举。马大师因。僧问。离四句绝百非。请师直指西来意。大师云。我今日劳倦。不能为汝说得。问取智藏。僧问藏。藏云。我今日头疼。不能为汝说得。问取海兄。僧问海。海云。我到者里。却不会。问取和尚。僧问大师。大师云。藏头白。海头黑。师拈云。尽谓者僧。被马大师父子穿却鼻孔。殊不知。马大师父子鼻孔。被者僧穿却。会得。藏头白海头黑。优劣已分。不然。易分霜里粉。难辨雪中梅</p>
<p>中夏上堂举。马祖因。庞居士问。不昧本来人。请师高着眼。马祖直下觑。居士云。一种没弦琴。唯师弹得妙。马祖直上觑。士礼拜。祖归方丈。士随后云。弄巧成拙。拈云。是谁弄巧成拙。若是马师弄巧成拙。上半夏已过。若是居士弄巧成拙。犹有四十五日在。定当得出。免尔听参</p>
<p>上堂。寻常苦口不是不说。只是信不及。不是信不及。只是有些隔碍。且道。是什么隔碍。卓主丈。信不及</p>
<p>上堂举。马大师升座因。庞居士问。不与万法为侣者。是什么人。大师云。待汝一口吸尽西江水。即向汝道。拈云。马大师接八十四员善知识。门户稍峻轻。轻被庞公一拶。直得披肝露胆。或有人问。净慈不与万法为侣者是什么人。拈主丈便打。何故。酒逢知已饮。诗向会人吟</p>
<p>谢监收上堂。刈禾镰子。未露锋铓。多少祖师乞命。秤尺斗量。权衡在握。目机铢两无差。要知两处收功。塞断衲僧枵腹。塞断后如何。卓主丈。临济掌黄檗</p>
<p>上堂。举。松源师祖。临示寂告众云。久参兄弟。正路上行者。有只不能用黑豆法。临济之道。将泯绝无闻伤哉。拈云。鹫峰老子。大似倚杖骑马。虽无僵仆之患。未免傍观者丑</p>
<p>解制小参。僧问。沩山问仰山。子一夏不上来。在下面作得个什么。仰云。锄得一片畬。种得一箩粟。沩云。子不虚过一夏。师云。下乔木入幽谷。僧云。仰山云。和尚作得个什么。沩山云。日间一食。夜后一寝。仰云。和尚亦不虚过一夏。此意如何。师云。父不慈子不孝。僧云。仰山道了吐舌。沩山云。子何得自伤已命。师云。要且不是五逆人闻雷。僧礼拜。师云。剑握甑人手</p>
<p>师乃云。卓锥无地。空余双眼盖乾坤。别有生涯。谁把寸阴消白日。百二十日长期。禁制他不住。南天台北五台。八万细行。捞摭他无门。昼兜率夜阎浮。衲僧以此护生。生无不护。以此禁足。足无不趺。摩挲主丈。待西风。钵囊鞋袋重挑起。前程忽有人问。闻南山一夏。以灵云两处不答。煅炼学者。尔道得也未。脱或拟议。老僧院子既属他人。未免更上径山一遭了</p>
<p>辞众赴径山。上堂。秤锤捻得汁出。石人喝得汗流。临机应变。随分知羞。乘时推上五峰头。虽然孤舟共渡。尚有夙因。两夏一冬。可无攀感。卓主丈。但有路可上。更高人也行净慈后录终</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 