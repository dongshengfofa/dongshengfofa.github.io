<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷之十</p>
<p>　　偈颂</p>
<p>师入净慈升座。问答罢。忽　天使踵门。传奉圣旨。问赵州因甚八十行脚。虚堂因甚八十住山。师乃就举。赵州行脚一日到临济。方濯足间。临济问。如何是祖师西来意。州云。恰值老僧洗脚。济近前作听势。州云。会则便会。咂啖作么。济归方丈。闭却门。州云。老僧八十行脚。今日却被者驴子扑。辄成一颂。天使杨都知缴奏。龙颜大悦。特赐米五百硕。绢一百缣。开堂安众。续以粮食阙典僧堂弊漏。敷奏伏蒙圣恩。拨赐水田。岁收租三十余石。并免官税。仍颁降楮券一十万贯。重盖僧堂。颂云</p>
<p>赵州八十方行脚。虚堂八十再住山。别有一机恢佛祖。九重城里动龙颜</p>
<p>　　寄集庆开山</p>
<p>如意来尸释梵宫。雨花狼藉湿春风。自惭老矣无灵骨。日在深云听讲钟</p>
<p>　　赓静学林府判游天泽庵韵</p>
<p>古道兼禅到。躬行得几年。乾坤资定力。心月鉴前缘。一静人难学。三生话未圆。老来重有约。不在北山边</p>
<p>　　答洞阳居士麋监丞([登/升])</p>
<p>冷冰冰地洞阳春。橐籥乾坤万物新。抛下葛藤提不起。不知缠缚几多人</p>
<p>　　送了侍者游台山</p>
<p>慕膻高举兴何穷。秋在黄芦叶里风。已事未明如蹈火。白云深处见岩翁</p>
<p>　　来知客慈峰之乳窦。瞻礼明觉塔</p>
<p>湖边问路入深云。十载心香一炷焚。不见隐之真隐处。晓风凌露叶初闻</p>
<p>　　贤侍者号木翁</p>
<p>彔曲轮囷儿似痴。春风花鸟自忘机。年来老大浑无用。一任丛林鼓是非</p>
<p>　　寄道彬侍者</p>
<p>勃窣家风一任真。述朱终是不成文。何如竹榻吟清夜。月到花梢有几分</p>
<p>　　准侍者归省</p>
<p>山空木落岸云轻。吹面霜风有几程。明月修江归梦急。入门先祝老人星</p>
<p>　　清禅者游方</p>
<p>金风露邑菊花秋。[木*巳]棘当途何处游。衡岳康庐相撞着。恐伊未是汝同流</p>
<p>　　圭禅者号石翁</p>
<p>逃空劫外已苍然。玩水观山得几年。闻说听经曾肯首。老来无力补青天</p>
<p>　　瞿居士号无知</p>
<p>遇缘触境总茫然。地阔天宽着那边。一点既明超物表。不知将底鉴偏圆</p>
<p>　　赠妙洁道人</p>
<p>妙心明洁契如如。操履分明女丈夫。庞老家风殊不二。摝篱高价许谁沽</p>
<p>　　废寺</p>
<p>入眼荒蓁古殿秋。岁华迁谢没人修。夜深静听风瓯语。似骂檀那不点头</p>
<p>　　越山</p>
<p>翠螺簇簇绕湖滨。寒影清磨古鉴尘。休问冈头望夫石。人间恐有断肠人</p>
<p>　　墨戏屠生善老融牛</p>
<p>草木传真笔力高。戴嵩牛在一秋毫。此行莫拟天台去。忍作孤僧过石桥</p>
<p>　　题净业图</p>
<p>炼行修身结佛冤。未曾说着齿先寒。老来不愿西方去。乐得阎浮眼界宽</p>
<p>　　示惠灵为僧</p>
<p>惠性何如见性通。要教灵验显吾宗。乘时扬下坠腰石。笑捧衣盂继祖风</p>
<p>　　佛事</p>
<p>　　　　侍者　惠明　编</p>
<font SIZE="2">
<p>　</p>
</font>
<p>咸淳元年三月十一日。恭奉圣旨。宣入大内普说。先于几筵殿。迁理宗皇帝灵舆。入正殿拈香。语录。师不许刊行</p>
<p>安孝垂慈契宿熏。鸾舆宫殿出金门。乾坤日月无光彩。草木咸沾旧日恩。恭惟。烈文。仁武。安孝皇帝。龙凤之姿。天日之表。尧仁舜德。济世泽民。垂衣端拱。四十一年显道继明。一十三叶。时康物阜。天清地宁。十方国土果圆。一径西天路活。千花捧足。百宝严身。空中仙乐来迎。大地六种震动。今也次第攀违严驾。奉重春行。一句无私。如何话会。深炷紫檀楼阁现。百千诸佛共遨游</p>
<p>　　杨御药奉圣旨。请跋每月念佛图</p>
<p>每月念佛之图。戒禅师所编。自初一定光佛为首。三十日。至释迦世尊。终而复始。犹若贯花。新新不住。念念不停。口诵心思。光明发现。为人天福。此念佛精诚之感验也。然而当月小之日。黄面老子无所念处。若趱在初一日。则定光佛。又无念处。以此究竟得去。无上法王。于当念中。巍然不动。现瑞呈祥。使定光不前。释迦不后。二六时中。抛三作两。唤去呼来。普应大千。统摄法界。了无妨碍。一任流通。真所谓功成行满者哉</p>
<p>　　都省董节使起棺</p>
<p>凛凛声华出禁闱。行藏多是合天机。圆明定力人皆有。妙得心传世所稀。都省节使太尉董公。气吞佛祖。眼盖乾坤。赤心奉上。则气烈严霜。纲纪禁庭。则风行草偃。随珠绝颣。赵璧无瑕。人间万事只如许。大笑一声。天地空今也溪山云坞。处处逢迎。水鸟树林。互相显发。只如转位就功。出门一句作么生。拊棺云。高空有月千门照。大道无人独自行</p>
<p>　　汤正言请为前双林云峰德和尚入塔</p>
<p>劫火曾烹铁面皮。从来不放价头低。有时云外露消息。巇崄门风到者迷。某人一生担板。咬姜呷醋。佛眼难窥。两处住山。时止时行。圣凡莫辩。靖退全收晚节。信缘来应古捣。拍板未拈。大星先殒。今则舍利流溢。剖玉斯函。虽然未睹音容。争柰面目犹在。还见么提起骨云。窣堵波中收不得。无阴阳地起云雷</p>
<p>　　径山荆叟入净慈祖堂</p>
<p>饿狗纤[糸*虒]古调新。年来奏入胡笳曲。韵出淩霄最上层。听者和者俱不足。天风吹散落西湖。南宕茭芦春水绿。夜深相对共谁语。无位次中陪列祖</p>
<p>　　秉炬</p>
<p>　　师觐书记</p>
<p>闽山青浙水碧。去住悠悠忘影迹。急从秋觐整禅衣。不知天地谁相识。有相识无准的。南山炉鞴正炎。尔看是甚火色</p>
<p>　　可拱藏主</p>
<p>进而趋。拱而立。五千余卷。诠注不及。沐浴更衣。信意行。道人潇洒无包笠。火不燥水不湿。铁壁银山从者里入</p>
<p>　　东山秀老请为小师一侍者</p>
<p>一呼便领。终不孤他国师。再唤不回。秖为贪程太速。春云乍敛。宿雨初收。火焰里转得身来。钵袋子付嘱有在</p>
<p>　　本然侍者</p>
<p>清净本然。臭烟熢[火*孛]。抹过两重关。放出辽天鹘。然侍者。将谓吾孤负汝。汝元来孤负吾。偷眼涅槃台上望。果然做得死工夫</p>
<p>　　潮州本植禅者</p>
<p>鳄乡枯瘠人。悟得传心诀。无根树子。一植便活。不知寒影落谁边。但觉腥风起天末。植禅者休甄别。当炉不避热铁</p>
<p>　　德圆堂主</p>
<p>行不德规不圆。死则活病则痊。寸心多在药炉边。谁委悉实难言。无明火里雪佛祖冤</p>
<p>　　居静副寺</p>
<p>以静照心。日中逃影。以空观妙。大梦方省。万里岷峨飞片云。何如月到千峰顶。静副寺孤迥迥。火后茎茆。点着便领</p>
<p>　　至义禅者</p>
<p>背法堂着草鞋去。衲僧义断情忘。观方知彼去。去彼不至方。转入南山炉鞴。不守自己灵光。数茎枯骨撑天地。一叶扁舟载大唐</p>
<p>　　惟一知客</p>
<p>惟此一事实。余二即非真。洞然明白。犹落法尘。自己禅只参半夏。行脚眼带来几春。且向寒炉敲石火。不须茗碗验来宾</p>
<p>　　暂到如是禅者</p>
<p>背得四大部经。到头不识如是。虚己扣南屏。跨门先领旨。火聚刀山当等闲。去来不在秋风里</p>
<p>　　凌霄峰念庵主</p>
<p>正念现前。七颠八倒。竖起拳头宾主分。验人眼活如鹰鹞。闹时禅净非照。凌霄峰顶看云人。天寒不入者炉竉</p>
<p>　　祖秀老宿</p>
<p>得之岂在衣盂。赛过南能北秀。胸襟空洞无物。导人如出诸己。正如邪活如死。一个无羁藞苴翁。莫教触着无明起</p>
<p>　　如松禅者</p>
<p>夜来好风。吹折门前一枝松。自南自北自西自东。破头山下不雷同。枝枯叶陨腊尽岁穷。磨洗雪霜禁得冷。者回方觉暖烘烘</p>
<p>　　惟晓直岁</p>
<p>戴星耕耨。何如叉手插锹。破晓烧畬胜似栽田博饭。近制急抽单子。可是本色道流。更若唤不回头。火焰为汝说法</p>
<p>　　妙莲上坐</p>
<p>出水未出水。衲僧未举先知。有子必有房。动着碍人牙齿。休论半池霜倒。且看绿影浮波。如今移向火中栽。劫外香风来未已。来未已掷下火把云。休要葛藤</p>
<p>　　树头祖用</p>
<p>黄梅不坠腰间石。鄮岭惟栽带雨松。四十余年今有验。长长短短用无穷。祖衣未得入手。万缘先以顿空。无柄[钁-(目*目)+賏]头何处着。一时分付丙丁童</p>
<p>　　法语</p>
<p>　　高丽国淑法师印藏经</p>
<p>如石含玉。非精鉴焉能识其真。道在己躬。苟外求难以适其妙。鉴之弗精则隐微。求之不敏则溟涬。要明体道之源。非朝夕而可求之者也。故我竺土老师。守志不坚。弃万乘尊荣。受六年饥冻。于腊月八夜。忽睹明星。不离草座。入不思议之境。说一大藏葛藤。笼络天地日月。包括阴阳造化。致于有情无情。总出他影子不得。三贤十圣无不倾心。外道天魔悉皆拱手。可以报君亲。厚风俗。镇浮去伪。潜利阴益者多矣。末后却道。始从鹿野苑。终至跋提河。于是二中间。未尝谭一字。可杀漏逗。从兹关钥不严。便见殊方异域。赤县神州。海藏金文。无处不有。岂止乎破一微尘。而出此经卷而已哉。高丽淑法师者。竺土老师之眷属也。宿熏既深。航海而来。远致一身。愿满十藏。绵历风霜。其志愈笃。遍寻知识。求所未闻。傥能未展经绦。入此阿字法门。则五千余卷。总是切脚。且道。切个什么字。[囗@力]蓦然眼皮绽。不得忘却老僧。宋景定癸亥。秋八月。虚堂叟书于四明雪窦西庵</p>
<p>　　雪蓬明长老。赴禾兴光孝</p>
<p>雪蓬明老。相从有日。自育王过东山。客櫩之下。温然如春。此老之力也。在南屏居第一座。忽淀湖有公选之宠。二年复胜集于双径。仍归第一座群心欢如。今领朝命。遐赴禾兴光孝。临岐聊摅数语。以当祖行。卓锥无地。空余双眼。盖乾坤铁笛横吹。有气不吞云梦泽。烟波渺渺。兰棹依依。雪芦霜苇冷相宜。几度揭开闲对月。鸳湖深处。不必垂丝。长水江头。锦鳞自得。临岐句子如何分付。风飘飘兮吹衣。水泠泠兮声诗。咸淳戊辰秋九月。虚堂老僧书于不动轩。是年八十四</p>
<p>　　日本建长寺隆禅师语录跋</p>
<p>宋有名衲。自号兰溪。一筇高出于岷峨。万里南询于吴越。阳山领旨。到头不识无明。抬脚千钧。肯践松源家法。乘桴于海大。行日本国中。渊默雷声。三董半千雄席。积之岁月。遂成简编。忍禅久侍雪庭。远访四明。锓梓言不及处。务要正脉流通。用无尽时。切忌。望林止渴</p>
<p>　　雪峰霜林果禅师语录跋</p>
<p>大慧下尊宿。尚多足陌。虎丘下子孙。尚多省数。足陌使之有限。省数用之无穷。骂天翁三传而之霜林。万木正当凋落。郁然兴起。此盖擅省数而得之。善观是录者。可以升其堂。而未可入其室</p>
<p>　　真赞</p>
<p>　　庆远俊长老请</p>
<p>老不死心未灰。触着恶发。青天怒雷。引得虎头燕颔。竞起丛林祸胎。点着便领。何其俊哉</p>
<p>　　净覃藏主请</p>
<p>容易肯人难与共语。竹篦头惜之如金。禅床。角委之如土。净覃知藏善知机。电光影里分宾主</p>
<p>　　以文长老请</p>
<p>天地不仁。出此妖怪有偷营劫寨之机。无喜舍慈悲之戒。正脉将沈。法门凋瘵。如何嗣续松源派。大奸难后越精神。骂人嘴毒如蜂虿</p>
<p>　　新建净慈天锡庄请</p>
<p>不期而会。不约而同。晴光烁烁。和气融融。际遇两朝圣主。中兴徽庙禅丛。良田天锡平如砥。坐对灵苗岁岁丰</p>
<p>　　徒弟宗璞建施水庵请</p>
<p>等是垂慈初无门户。璞玉既分兮可观。梵仪顿举兮难睹。凌霄峰顶看云人。普化堂中第一祖</p>
<p>　　日本绍明知客请</p>
<p>绍既明白。语不失宗。手头簸弄。金圈栗蓬。大唐国里无人会。又却乘流过海东</p>
<p>　　磻溪禅子请</p>
<p>怒气噀人。殊不可犯。虽有盖胆毛。且无验人眼。是亦刬。非亦刬。咬定牙关。一生担板</p>
<p>　　光禅者请</p>
<p>初而欣。久而厌。明月夜光。多逢按剑。但信得及。自有灵验</p>
<p>无则都寺玉几写予梦影。自散席后。言音不相接者十二年。今上径山请赞。笔老墨涩勉而书之</p>
<p>敬而远。亲而疏。明鉴灵腑。善定销铢。凌霄高而众峰拱。海峤耸而蟾影孤。子归就父。吾不识渠</p>
<p>　　径山西寮众老郎请</p>
<p>霜严气烈。山空月明。涵养有得。刬削不平。拈起则佛祖不识。放下也草木争荣。捱到凌霄八十四。谁知名重九重城。咄</p>
<p>妙源　尝拜观师十会语。如南屏双径。提唱甚多。惜乎未尽锓梓。曩曾侍师于凌霄。因有此请不允。今丛林衲子咸欲流传。谨录成后集。倘览者言外知归。则我师之语何剩焉。咸淳五年岁在己巳。佛成道日。新差住持福州鼓山嗣法小师。妙源拜书</p>
<p>小师(楚苹清塞)谨抽衣资命工刊行</p>
<p>后录终</p>
<p>　　虚堂和尚新添</p>
<p>　　　　敕差住持洛阳万寿法孙比丘宗卓集</p>
<font SIZE="2">
<p>　</p>
</font>
<p>　　赞禅会图</p>
<p>　　黄檗礼佛。掌宣宗</p>
<p>七赤之躯。额有圆珠。问着便掌。胆大心粗。不是大中天子。几乎唤马作驴。大家水底按葫芦</p>
<p>　　赵王访赵州。州不下禅床</p>
<p>坚不刚柔不弱。七百甲子老翁。偏要用此一着。列土王来不下床。高风千古为标格</p>
<p>　　肃宗问忠国师十身调御</p>
<p>万乘垂衣立问端。国师答处太瞒顸。谁知十月清霜重。一阵风来一阵寒</p>
<p>　　李翱参药山</p>
<p>黑豆数无穷。青松盖不尽。臞然老比丘。即此吾无隐。更提云水曲周遮。添得傍人眼里花</p>
<p>　　韩愈见大颠</p>
<p>毡拍板。无孔笛。省要乞一言。虚空轰霹雳。临机不解转身。又却随他声色。非声色。洞庭湖外千峰碧</p>
<p>　　庄宗宣兴化问答</p>
<p>君臣庆会豁全机。百亿山河尽贡归。拈起太平无价宝。乾坤何处不光辉</p>
<p>　　顺宗问鹅湖大义禅师</p>
<p>当机一句辟天关。海阔山遥岂等闲。堪笑冬瓜长儱侗。翻成瓠子曲弯弯</p>
<p>　　文宗问终南山蛤蜊瑞相</p>
<p>攧不开。扑不破。人言大士应身。我也疑他真个。终南山相应和。喜动龙颜。百僚俱贺。谁知。别有弥天过</p>
<p>　　庞居士问马大师</p>
<p>藏头露影问来由。却把西江尽力詶。回首眼空天地窄。不知身在御街游</p>
<p>　　丹霞见灵照女</p>
<p>冤有头债有主。天然欲访庞翁。恰好撞着此女。揣尽家私。瓜甜蔕苦。因兹上下不和同。牛奶郎忙涂赤土</p>
<p>　　庞居士大家团圝共说无生话</p>
<p>穷厮煎饿厮吵。父子不同途。大家相脱卯。万顷湘江洗不清。无生曲调何时了</p>
<p>　　庞居士阖家都去</p>
<p>神出鬼没。接响承虚。这一火络。邪法难扶。互将鱼目作明珠。笑倒西天碧眼胡</p>
<p>绍定四年清明日。住嘉禾兴圣。(智愚)为妙源侍者敬赞</p>
<p>　　棘林和尚遗书至</p>
<p>因记七峰来玉几。去年花月下云[土*幻]。未周一岁背盟我。剔尽春灯眼不交</p>
<p>　　针生大坑</p>
<p>假道针锋上。行藏云水中。且非心法妙。自是手头通。前辈多遗偈。灵襟出众工。明朝何处去。黄叶度溪风</p>
<p>　　琳禅人归豫章</p>
<p>慎将窥管鉴灵知。用在亡羊愧在斯。莫谓西山好消息。须知江海有名缁</p>
<p>　　云山小景</p>
<p>渺渺晴烟薄。苍苍古树昏。天涯殊未足。对此暗消魂</p>
<p>　　孤山</p>
<p>黯黯青青一望中。迥然不与众峰同。白云散尽江天晓。想见人间无路通</p>
<p>　(右五或载前录。今本不见。故收在此)</p>
<p>　　和秉[(雪-雨)/粉/大]李君五偈</p>
<p>深夜何人立少林。见成公案不须寻。堆山积岳难消遣。相对顽然铁作心</p>
<p>呈瑞喧传是有年。眼前分晓被人谩。自家冷暖知来处。老骨从前不怕寒</p>
<p>千钧之重一毫轻。好向聊将尉客情。纵拟怪松为玉树。月高依旧可怜生</p>
<p>晓听君臣庆贺时。六街如昼不曾迷。普贤境界应垂问。手诏来时见紫泥</p>
<p>炉边呵冻得能多。端石无辜日夜磨。却把悼词为雪咏。诗魔难敌胜修罗</p>
<p>宠和五偈。调高难续。未免谇是。伏丐笑[打-丁+監]。(智愚)再拜</p>
<p>　　赠禅客智仁</p>
<p>法战场中树胜旗。话头何似问头危。古人减窖添兵处。切忌交锋蹉过伊</p>
<p>问话行者智仁。炷香请语。以此赠之。景定癸亥至节。虚堂老僧书于雪窦西庵。送日本南浦知客</p>
<p>敲磕门庭细揣磨。路头尽处再经过。明明说与虚堂叟。东海儿孙日转多</p>
<p>明知客自发明后。欲告归日本。寻照知客通首座。源长老。聚头说龙峰会里家私。袖纸求法语。老僧今年八十三。无力思索。作一偈以[尹/?/貝]行色。万里水程以道珍卫。咸淳丁卯秋。住大唐径山(智愚)书于不动轩</p>
<p>　　鸣钟佛事</p>
<p>烹金炼玉。煅圣镕凡。不假钳锤。便成大器。霜清月皎。证圆通三昧之门。云淡天低。破劳生昏迷之梦。寿同空有。永镇化城。最初一椎。如何话会。声钟一下云。劫石有销日。洪音无尽时</p>
<p>化城鸣钟咸淳戊辰冬十月日。住径山虚堂(智愚)书</p>
<p>　　答蓬莱宣长老书</p>
<p>(智愚)启复莱堂头无示禅师。二月初十仆至。收所惠书。且审住持缘法。增胜为尉。所言乏心腹宣劳之人。时节使然。当体古风。地藏道。诸方说禅浩浩。争如我种田搏饭。者般说话。大有田地。风穴见破屋数间。单丁者七年。沩山吃橡斗子九载。此皆哲人事业。光明后世如此。但恐无久远之心。今则利道交行。不可举目也。况蓬莱海上名山。前辈行道之地。自当退步谨愿。以丛林为念。以众人为心。自然般若之缘胜起。香风四吹。何患无宣劳者。勉旃。是请承惠紫茹。两月不甚佳想。交运如此。灵隐已脱。选相伴而已。光老恐三月初进院。移单归松源塔所去。庶耳根清净。又得江湖兄弟相伴。饮茶道话足矣。寄来提唱。已一一点校。付则师封去。缘方郎母信。塔住几时。凡后措辞遣言。子细锥劄古今。详尽大意。下刃处较严。莫似诸方泥中洗土。春喧善宜调摄。至祝不尽。二月二十八日(知愚)启复</p>
<p>　　示权净侍收</p>
<p>出家人务。在洁清净勤策三业。不当尘俗污居。老夫偶适之。低细教育。令其照前所戒。洁己虚心。学业周身。以了出家本志。如其不然。请出此扃</p>
<p>　　辞世颂</p>
<p>　八十五年　　佛祖不识　　掉臂便行</p>
<p>　太虚绝迹　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 