<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>虚堂和尚语录卷第六</p>
<p>　　代别</p>
<p>举。世尊一日。见文殊在门外立。乃云。文殊文殊何不入门来。文殊云。我不见一法在门外。何以教我入门</p>
<p>　代云。启予者多</p>
<p>举。世尊因。外道问。昨日说何法。云。说定法。又问。今日说何法。云说不定法。外道云。昨日说定。今日何说不定。世尊云。昨日定今日不定</p>
<p>　代外道。相顾而去</p>
<p>举。世尊临入涅槃。文殊请再转法轮。世尊咄云。吾四十九年住世。未曾说一字。汝请再转法轮。是吾曾转法轮耶</p>
<p>　代文殊云。世尊末后殷勤</p>
<p>举。梁武帝请傅大士讲经。士才升座。以尺拊案一下。便下座。帝愕然。志公乃问。陛下还会么。帝云。不会。志公云。大士讲经竟</p>
<p>代武帝云。实为罕闻</p>
<p>举。忠国师因。肃宗皇帝问。师在曹溪得何法。师云。陛下还见空中一片云么。帝云。见。师云。丁钉着悬挂着</p>
<p>　代云。曹溪何在</p>
<p>举。忠国师问南泉。甚处来。泉云。江西。师云。还将得马大师真来否。泉云。只者是。师云。背后底聻。泉休去</p>
<p>　代南泉。以脚一抹便行</p>
<p>举。忠国师因。麻谷到。乃振锡一下。卓然而立。师云。汝既如是。何用见吾。谷又授锡一下</p>
<p>　代云。子合见吾</p>
<p>举。忠国师因。虞军容问。师住白崖山时。如何修行。师唤童子。以手摩顶云。惺惺直言惺惺。历历直言历历。向后莫受人谩。军容无语</p>
<p>　代云。弟子此去。更不礼佛</p>
<p>举。丰干因。寒山子问。古镜不磨。如何照烛。干云。冰壶无影像。猿猴探水月。山云。此是不照烛也。更请道。干云。万德不将来。教我道甚么。寒拾俱作礼而退</p>
<p>　代云。因我致得</p>
<p>举。布袋和尚。常将布袋并破席。于通衢往来。布袋内盛钵盂木履鱼饭菜肉瓦石土木诸般总有。或于稠人处。打开布袋内物。撒下云。看看。又一一将起问人云。者个唤作甚么。众无对</p>
<p>　代云。丑妇颦眉</p>
<p>举。无著往台山。文殊问。大德从何方而来。云。南方。云。南方佛法如何住持。云。末法比丘少奉戒律。云。多少众。云。或三百或五百。无著却问。和尚此间如何住持。云。凡圣同居。龙蛇混杂。云。多少众。云。前三三后三三</p>
<p>　代云。几不到此</p>
<p>举。无著台山遇文殊。吃茶次。殊拈起玻璃盏问。南方还有者个么。云。无。殊云。寻常将甚么吃茶。着无对</p>
<p>　代一揖便起</p>
<p>举。南泉示众。王老师卖身去也。还有人买么。时有僧出云。某甲买泉。云。不作贵。不作贱。作么生买。僧无对</p>
<p>　代云。若有人看事。某也不辞</p>
<p>举。南泉示众。法身具四大。有人道。得。与他一腰裈。道吾出云。性地非空。空非性地。此是地大。三大亦然。泉不违前言。乃与一腰裈</p>
<p>　代道吾。叩齿掜诀</p>
<p>举。黄檗示众。汝等诸人。尽是噇酒糟汉。与么行脚。何处有今日。还知大唐国里。无禅师么。时有僧出云。只如诸方[匚@于]徒领众。又作么生。云。不道无禅。只是无师</p>
<p>　代僧云。深荷成褫</p>
<p>举。赵州在南泉。时井楼上。见泉行过。乃垂一足云。相救相救。泉于蹈梯上打云。一二三四五。州具威仪。上方丈云。适来谢和尚相救</p>
<p>　代云。老僧不着便</p>
<p>举。西堂因。路逢天使。留斋次。偶驴子鸣。使云。头陀。堂举头。使指驴。堂却指使。使无对</p>
<p>　代云。下官罪过</p>
<p>举。归宗因。李渤问。须弥纳芥子。渤即不疑。芥子纳须弥。莫是妄否。宗云。人传史君读万卷书。是否。曰然。宗云。身如椰子大。万卷书着向甚处。李公俯首而已</p>
<p>　代李云。将谓无人</p>
<p>举。大梅因。庞居士问。久响大梅。未审梅子熟也未。梅云。尔向甚处下口。士云。百杂碎。梅云。还我核子来</p>
<p>　代云。平出</p>
<p>举。茱萸因。赵州上法堂。东觑西觑。萸云。作甚么。云。探水。云。我者里一滴也无。探个甚么。州将主丈。靠壁而出</p>
<p>　代云。莫道得便宜</p>
<p>举。洞山因。僧问。三身中那个说法。山云。吾常于此切。僧后问曹山。洞山道。吾常于此切。意旨如何。曹云。要头斫将去。僧又问雪峰。峰以主丈。劈口打。云。我也曾到洞山来。僧无语</p>
<p>　代云。气急杀人</p>
<p>举。石室因。杏山入碓坊。相见乃云。不易行者。室云。有甚不易。开心碗子盛将来。无盖盘子合将去。杏无语</p>
<p>　代云。龙门之下</p>
<p>举。章敬因。小师游方回。乃问。汝离此多少年。云。自离和尚。将及八载。敬云。辨得个甚么。小师就地上。画一圆相。敬云。只者个。更别有。小师画破圆相。作礼而退</p>
<p>　代云。家无小使。不成君子</p>
<p>举。雪峰因。僧辞问。甚处去。云礼拜径山和尚去。云径山忽问尔此间佛法如何。尔作么生。道云。待问即道。峰便打。却回问镜清云。者僧过在甚处。便吃棒。清云。问得径山彻困也。峰云。径山在浙中。因甚问得彻困。清云。不见道。远问近对。峰休去</p>
<p>　代云。鲁般绳墨</p>
<p>举。雪峰辞洞山。山云。甚处去。云。归岭中去。云。当时从甚路出。云。从飞猿岭出。云。今向甚路去。云。飞猿岭去。云。有一人不从飞猿岭去。子还识么。云。不识。云。为甚不识。云。他无面目。云。子既不识。争知无面目。峰无对</p>
<p>　代云。不以眼见</p>
<p>举。雪峰因。鼓山来参。才入门。峰搊住云。是甚么。山契悟。举手作舞云。子作道理耶。云。何道理之有。峰印之</p>
<p>　代鼓山云。和尚终不谩小子</p>
<p>举。灵云问僧。甚处去。云。雪峰去。我有信寄雪峰。云。便请云脱履。抛向面前。僧便去。峰问。甚处来。云。灵云。云。和尚安否。云。有信相寄。道了脱履。抛向面前。峰休去</p>
<p>　代云。念汝远来</p>
<p>举。长庆一日升堂。众集定。庆拽出一僧云。大众礼拜者僧着。又云。者僧有甚长处。却教大众礼拜。众无对</p>
<p>　代云。得得得</p>
<p>举。灵树因。有尼送[茲/瓦]钵盂与师。遂托起问云。者个出在甚处。尼云。出在定州。树乃扑破。尼无对</p>
<p>　代云。某甲不会和尚意</p>
<p>举。云居膺和尚。闻山下有一僧住庵。令侍者送裤一腰与之。僧云。我自有娘生裤。竟不受。再令侍者去问。娘未生时。着个甚么。僧无语</p>
<p>　代云。唯敢相昧</p>
<p>举。云门尝举。马大师道。一切语言是提婆宗。以者个为主。乃云。好语只是无人问我。时有僧便问。如何是提婆宗。门云。西天九十六种。尔是最下种</p>
<p>　代。礼拜了退</p>
<p>举。云门问首座。山河大地。与汝自己。是同是别。云。同。门云。一切物命。蛾蛘蚁子。与汝自己。是同是别。云。同。门云。为甚干戈相待</p>
<p>　代首座。吐舌侧立</p>
<p>举。云门问僧。甚处来。云。礼塔来。门云。谑我。僧云。某甲实礼塔来。门云。五戒也不持。僧无语</p>
<p>　代云。某甲乍入道</p>
<p>举。叶县省和尚问僧。日暮投林。朝离何处。云。某甲不曾参禅。县云。尔生身入地狱。僧无语</p>
<p>　代云。谁不承恩</p>
<p>举。叶县问僧。近离甚处。云。襄州县。拽童子。掴一掴。便喝出。僧无语</p>
<p>　代云。入水见长人</p>
<p>举。韩文公问僧。承闻讲得肇论是否。云。是。公云。肇有四不迁是否。云。是。公将茶盏。扑破云。者个是迁不迁。僧无语</p>
<p>　代云。不经一事。不长一智</p>
<p>举。洛浦一日因。侍者云。肇法师制得四论。也甚奇怪。浦云。肇公甚奇怪。要且不见祖师。者无语</p>
<p>　代云。打草蛇惊</p>
<p>举。宝应颙和尚因。僧问。从上诸圣。向甚么处去。应云。不上天堂。即入地狱。僧云。和尚又作么生。应云。还知宝应老汉落处么。僧拟议。应以拂子蓦口打。复唤近前云。令合是汝行。又打一拂子</p>
<p>　代僧拟议处。以目视以手指</p>
<p>举。真点胸。在归宗南和尚会中。为首座。时归宗问云。承首座常将女子出定话。为人是否。真云。无。宗云。奢而不俭。俭而不奢。为甚道无。真云。若是本分衲僧。也少他盐酱不得。宗唤侍者。报典座。来日只煮白粥</p>
<p>　代云。负心人不放债</p>
<p>举。石霜诸禅师因。僧辞。霜问。舡去陆去。僧云。遇舡即舡。遇陆即陆。霜云。我道半途稍难。僧无语</p>
<p>　代云。造次颠沛。不忘付嘱</p>
<p>举。明招到泉州坦长老处。坦云。夫参学。一人所在亦须到。半人所在亦须到。招便问。一人所在即不问。作么生。是半人所在。坦无语。后却令小师问招。招云。欲识半人么。也只是弄泥团汉</p>
<p>　代坦长老云却得礼谢</p>
<p>举。鹤林素禅师因。僧敲门。林问。是甚么人。云。是僧。林云。非但是僧。佛来亦不着。僧云。佛来为甚么不着。林云。无汝止泊处</p>
<p>　代云。不枉卖却布单</p>
<p>举。婺州新建和尚。一生不畜沙弥。有座主云。和尚年尊。何不讨个小师侍奉。云。若有眼暗耳聋口哑底。为我讨一个来。主无对</p>
<p>　代云。某甲可以奉扫洒</p>
<p>举。昔有老宿。问一座主。疏钞解义广略如何。主云。钞解疏。疏解经。宿云。经解甚么。主无对</p>
<p>　代云。看取科头</p>
<p>举。天台幽栖和尚。一日鸣钟上堂。众才集。乃问。谁打钟。僧云。维那。云。近前来。僧近前。栖与一掌。便归方丈</p>
<p>　代云。只恐和尚别有长处</p>
<p>举。昔有行者。随法师入佛殿。行者向佛唾。云。行者少去就。何以唾佛。者云。将无佛处来与某甲唾。师无对</p>
<p>　代云。蛇形鳖鼻</p>
<p>举。昔有僧到翠岩相看。适值不在。遂看主事。事云。参见和尚也未。云。未。事乃指狗子云。上人要见和尚。但礼拜者狗子。僧无语</p>
<p>　代云。钝置翠岩。则可</p>
<p>举。昔高丽国来钱唐。刻观音圣像。及舁。上舡。竟不能动。因请入明州开元寺供养。后有设问。无刹不现身。圣像为甚不去高丽国</p>
<p>　代云。熟处难忘</p>
<p>举。昔有僧到曹溪。因守衣钵。僧提起衣云。此是大庾岭头提不起底。僧云。为甚在上座手里。僧无语</p>
<p>　代云。仁者见之谓之仁</p>
<p>举。昔有僧。持钵到长者家。偶为犬伤。长者云。龙披一缕。金翅不吞。大德全披法服。为甚却被狗咬。僧无语</p>
<p>　代云。甜瓜彻蔕甜</p>
<p>举。昔有施主入院。行众僧随年衬。主事云。圣僧前着一分。施主云。圣僧年多少。主事无对</p>
<p>　代。倒指示之</p>
<p>举。襄州哲和尚因。檀越请首座开堂。主事来白。哲云。是即是。欠悟在。首座闻乃束装他去。哲以主丈打出</p>
<p>　代云。不敢孤负和尚</p>
<p>举。昔有道士。在殿前背佛而坐。僧云。道流莫背佛。士云。大德佛身充满于法界。教我向甚处坐</p>
<p>　代云。忘子为异教之人</p>
<p>举。翠微无学禅师问丹霞。如何是诸佛师。霞咄云。幸自可怜生。须要执巾帚作么。微退身三步。霞云。错。微乃进前。霞亦云。错。微翘一足旋身一转而去。霞云。得即得。孤他诸佛师</p>
<p>　别云。错错</p>
<p>举。忠国师因。西堂藏与马祖驰书至。师问。汝师说甚么法。藏从西过东立。师云。只者个别更有么。藏从东过西立。师云。者个是马祖底。仁者底作么生。藏云。早个呈似和尚了也</p>
<p>　别西堂后语云。来时教请取回书</p>
<p>举。马祖因。有僧于前作四画。上一画长。下三画短。乃云。不得道一画长三画短。离四句绝百非。请师答。祖乃画一画云。不得道一画长三画短。答汝了也</p>
<p>　别请答处云。老僧年庚在坎</p>
<p>举。南泉示众。江西马祖说即心即佛。王老师不恁么。不是心。不是佛。不是物。恁么道。还有过么。时赵州出礼拜了退。续有僧问赵州。上座礼拜意作么生。州云。汝却问取和尚。僧又问南泉。适来谂上座意作么生。泉云。他却领得老僧意</p>
<p>　别。面壁而坐</p>
<p>举。归宗刬草次。有座主来参。偶见一蛇过。宗遂锄断。主云。久向归宗。元来是个粗行沙门。宗云。尔粗我粗</p>
<p>　别云。好心不得好报</p>
<p>举。麻谷问临际。大悲千手眼。那个是正眼。际云。大悲千手眼。作么生是正眼。速道速道。谷拽际下禅床却坐。际遂起云。不审。谷拟议。际便喝。拽谷下禅床却坐。谷便出去</p>
<p>　别临际不审处云。野狐精便起去</p>
<p>举。西堂藏和尚。一日普请次云。因果历然。争奈何。时有僧出。以手托地。堂云。作甚么。僧云。相救相救。堂云。大众者个师僧。犹较些子。僧拂袖便走。堂云。师子身中虫。自食师子肉</p>
<p>　别僧拂袖走处云。莫犯人苗稼</p>
<p>举。云岩问百丈。每日区区为阿谁。丈云。有一人要。岩云。因甚不教伊自作。丈云。他无家活</p>
<p>　别百丈云从来尊贵</p>
<p>举。三角印和尚示众。若论此事。眨上眉毛。早已蹉过了也。时麻谷出问。眨上眉毛即不问。如何是此事。角云。蹉过了也。谷乃掀倒禅床。角便打</p>
<p>　别麻谷初问云。[口*御]铁负鞍去</p>
<p>举。鲁祖因。洞山来参。礼拜了。侍立少顷而出。却再入来。祖云。只恁么只恁么。所以如此。洞山云。大有人不肯。祖云。作么取汝口辩。洞山乃侍奉数月</p>
<p>　别洞山前语云。不辞路险来见和尚</p>
<p>举。磁州马头峰藏和尚示众。知而无知。不是无知而说无知。南泉云。与么则依师道。始得一半</p>
<p>　别南泉云。六耳不同谋</p>
<p>举。齐峰和尚因。庞公问。此去峰顶有几里。峰云。甚么处去来。公云。可杀峻硬不得问着。峰云。是多少。公云。一二三。峰云。四五六。公云。何不道七峰。云。才道七便有八。公云。得也得也。峰云。一任添取。公便喝。峰亦喝</p>
<p>　别初喝云。庞公从来作家</p>
<p>举。沩山见刘铁磨来。山云。老牸牛汝来也。磨云。来日台山大会斋。和尚还去否。山放身作卧势。磨便出去</p>
<p>　别刘铁磨云。人天福报。不如老师</p>
<p>举。紫湖问刘铁磨。久向刘铁磨。莫便是否。磨云。不敢。湖云。左转右转。磨云。和尚莫颠倒。湖便打</p>
<p>　别刘铁磨云。赖遇外人不知</p>
<p>举。沩山山下有一僧住庵。仰山到彼。举沩山示众道。如许多人。只得大机。不得大用。只如山中和尚与么。道意作么生。僧云。更请举看。仰山复举。被僧阑胸一蹈。仰归举似沩山。山呵呵大笑</p>
<p>　别被蹈处云。将谓尔不曾见山中和尚</p>
<p>举。洪州米岭和尚示众云。莫过于此。时有僧问。未审是甚么莫过于此。岭云。不出是。其僧后问长庆。为甚么不出是。庆云。汝拟唤作甚么</p>
<p>　别长庆云。听响之流</p>
<p>举。广慧真和尚因。风穴问。会昌沙汰时。护法善神。向甚处去。慧云。常在阛阓中。要且无人见。穴云。尔彻也</p>
<p>　别风穴云。知汝力弱</p>
<p>举。慈明和尚。冬日牓示僧堂前。作此相</p>
<p>【图】【图】【图】【图】【图】【图】□□若人识得。不离四威仪中。首座一见乃谓众云。和尚今日放参</p>
<p>　别首座云。某甲代和尚下延寿堂</p>
<p>举。道吾因。僧问。无神通菩萨。为甚踪迹难寻。吾云。同道者方知。僧云。和尚还知么。吾云。不知。僧云。为甚不知。吾云。去。汝不会我语</p>
<p>　别云。只缘相似</p>
<p>举。金峰拈起枕子云。一切人唤作枕子。金峰道不是。僧云。未审和尚唤作甚么。峰拈起枕子。云。与么则依而行之。云。尔唤作甚么。云。枕子。峰云。落在金峰窠里</p>
<p>　别僧云。枕子处。劈面便掷</p>
<p>举。钦山与雪峰。岩头坐次。洞山行茶。钦山闭眼洞山云。甚处去来。云。入定来。洞山云。定本无门。从何而入</p>
<p>　别钦山云。今日困</p>
<p>举。玄沙因。僧问。尽十方世界。是一颗明珠。学人为甚不会。沙云。用会作么</p>
<p>　别玄沙云。子何得自伤已命</p>
<p>举。玄沙初到莆田县。百戏迎之。次日问小塘长老。昨日许多喧巷。向甚么处去。小塘提起袈裟角。玄沙云。料掉没交涉</p>
<p>　别小塘云。深领慈悲</p>
<p>举。玄沙与地藏。在方丈说话。夜深乃云。侍者关隔子门了。汝作么生出得。地藏云。唤甚么作门</p>
<p>　别地藏云。一家父子</p>
<p>举。仰山侍沩山。忽闻鸟鸣。沩云。伊说事却径云。不可向别人道。沩云。何故。云。为伊说太直。沩云。多少法门。寂子一时推下。云。推下事作么生。沩山敲禅床三下</p>
<p>　别仰山后语云。昧和尚则不可</p>
<p>举。长庆棱和尚问僧。甚处来。僧云。鼓山。云。鼓山有不跨石门底句。有人借问汝。作么生道。云。昨夜宿报慈。庆云。若劈脊便棒。汝又作么生。僧云。和尚若行此棒。不虚受人天供养。庆云。几乎放过</p>
<p>　别云。把火夜游</p>
<p>举。云门问巴陵雪峰道。开却门达磨来也。意作么生。陵云。筑着和尚鼻孔。门云。修罗恶发。把须弥山一掴。[跳-兆+孛]跳上梵天报帝释。为甚么却去日本国里藏身。陵云。莫恁么心行好。门云。汝道筑着又作么生</p>
<p>　别巴陵后语云。彼此老大</p>
<p>举。洞山聪和尚。凡新到便问。沩山水牯牛。作么生会。前后皆不契。雪窦到亦问。窦云。作后人标牓。山拟道。窦以坐具拂一下便行。山云。且来上座。窦云。未参堂</p>
<p>　别洞山拟道处云。牛聻</p>
<p>举。沩山见香严仰山作饼次。沩云。当时百丈先师。亲得者个道理。仰山与香严相顾云。甚么人答得此话。沩云。有人答得。仰云。阿谁。沩指水牯牛云。道道。仰取一束草来。严取一桶水来。牛才低头吃。沩云。与么与么。不与么不与么。二人俱作礼。沩云。或时明。或时暗</p>
<p>　别沩山后语云。劳而无功</p>
<p>举。涌泉因。雪峰访。乃门送。峰入轿了。泉云。者个四人舁。那个几人舁。峰耸身云。道甚么。泉再举。峰云。行行他不会</p>
<p>　别涌泉再举处云。和尚稳乘轿子</p>
<p>举。德山因。僧相看。乃近前作相扑势。山云。与么无礼。合吃山僧手中棒。僧拂袖便行。山云。饶汝如是也。只得一半。僧转身便喝。山打云。须是我打尔始得。僧云。诸方有明眼人在。山云。天然有眼。僧擘开眼云。猫。便出。山云。黄河三千年一度清</p>
<p>　别云。我平生好打人。今日不合停囚长智</p>
<p>举。道场讷和尚因。僧问。如何得见闻性不随缘。云。汝听看。僧作礼。场云。聋人也唱胡家曲。好恶高低自不知。僧云。闻性宛然也。场云。石从空里立。火向水中焚</p>
<p>别僧闻性宛然处。唤僧近前少立。拟议唾出</p>
<p>举。南泉问僧。夜来好风。僧云。夜来好风。泉云。吹折门前一枝松。僧云。吹折门前一枝松。次问一僧。夜来好风。僧云。是甚么风。泉云。吹折门前一枝松。僧云。是甚么松。泉云。一得一失</p>
<p>　别南泉后语咨嗟云。明皇幸蜀</p>
<p>举。文殊令善财采药云。是药者采将来。善财遍采。无不是药。却来白云。无不是药者。殊云。是药采将来。善财乃拈一枝草。度与文殊。殊拈起示众云。此药亦能杀人亦能活人</p>
<p>　别文殊接草处。与一嗅复度与善财</p>
<p>举。孚上座初参雪峰。跨门才见雪峰。便参主事。次日却来礼拜云。昨日触忤和尚。峰云。知是般事便休</p>
<p>　别云。我此间来千去万</p>
<p>举。石梯一日。见侍者托钵上堂。乃唤侍者。者应喏。梯云。甚处去。云。上堂斋去。梯云。我岂不知汝上堂斋去。云。除此外别。道个甚么。梯云。我只问汝本分事。云。若问本分事。某甲实是上堂斋去。梯云。不谬为吾侍者</p>
<p>　别云。若不再勘。难以结款</p>
<p>举。日容远和尚因。奯上堂参。容拊掌。三下云。猛虎当轩。谁是敌者。奯云。俊鹞冲天。阿谁捉得。容云。彼此难当。奯云。且休。未断者公案。容将主丈。舞归方丈。奯无语。容云。死却者汉也</p>
<p>　别云。赢我一着</p>
<p>举。奯上座到百丈。丈云。阇梨有事。相借问得么。奯云。幸自非言。何须咨[言*窒]。丈云。收得安南。又忧塞北。奯擘开胸云。与么不与么。丈云。要且难构。要且难构。奯云知即得。知即得</p>
<p>　别云。山长水远。人面兽心</p>
<p>举。西院思明和尚未住时。在许州。闻汝州南院出世。元与同参。遂特去人事了云。某甲启和尚。无可人事。自许州来。收得江西剃刀一柄。上和尚。院云。汝从许州来。为甚却有江西剃刀。明遂于院手上。掏一掏。院云。侍者收。明以衣袖。一拂便行。院云。阿喇喇。阿喇喇</p>
<p>　别云。容款曲叙旧</p>
<p>举。廓侍者因。华严上堂。今日赐卿无畏。若是临际．德山．高亭．大愚．鸟窠．舡子儿孙。不用如何若何。便请单刀直入。华严与汝证据。廓便出作礼。起。便喝。严亦喝。廓又喝。严又喝。廓礼拜起云。大众看。者汉一场败阙。又喝一喝。拍手归众。华严归方丈。时风穴充维那。上问讯。严云。浙客叵耐。者守廓。今日把老僧搊绝。如今集众。打一顿趁出。穴云。趁他迟也。况和尚言太过。道单刀直入。他是临际儿孙。本分与么。严方息怒。穴下来。与廓说是事。廓云。尔着甚来由。劝者老汉。我未问前。早要棒吃得我话行。如今不打我拓却我。者话不行。穴云。此话已行也</p>
<p>　别风穴云。廓兄尔也秤椎里。觅甚么汁</p>
<p>举。药山因。僧问。平田浅草麈鹿成群。如何射得麈中麈。山云。看箭。僧便放身倒。山云。侍者拖出。僧便走。山云。弄泥团汉。有甚么限</p>
<p>　别云。古屋里难以独居</p>
<p>举。长髭旷和尚问僧。甚处来。僧云。九华山控石庵。髭云。庵主是甚么人。云。马祖下尊宿。云。名甚么。云。不委他法号。髭云。他不委。尔不委。云。尊宿眼在甚处。髭云。若是庵主亲来。今日也须吃棒。僧云。赖遇和尚放过某甲。髭云。百年后讨个师僧。也难得</p>
<p>　别云。胡人入汉</p>
<p>举。洞山问僧。甚处去来。僧云。游山来。山云。还到顶么。僧云。到。山云。顶上有人否。僧云。无人。山云。尔不到顶。云。若不到。争知无人。山云。阇梨何不且住。僧云。某甲住则不辞。西天有人不肯在</p>
<p>　别云。住则不辞。相识者少</p>
<p>举。云居膺和尚因。成尚书送供至。问。如来有密语。迦叶不覆藏。此理如何。居召尚书。书应喏。居云。会么。书云。不会。居云。若不会。如来有密语。若会迦叶不覆藏</p>
<p>　别尚书不会处云。我无此心。必无此报</p>
<p>举。鹿门真和尚因。韶国师到问。近离甚处。云。谷隐夜宿庞居士岩。门云。五眼之中。那个是正眼。云。久向鹿门。门云。者一片田地。干尔甚事。国师云。话头何在</p>
<p>　别国师云。饥不暇择食</p>
<p>举。龙册怤和尚因。僧引一童子到云。此儿子常爱问佛法。请和尚验看。册令点茶来吃了过盏。与童子拟接。册却缩手云。还道得么。子云。问将来。从容僧问。此童子见解如何。册云。只是一生两生持戒僧</p>
<p>　别云。和者僧一道打</p>
<p>举。罗山一日。侍岩头游山次。忽然唤云。和尚。头云。作么。山乃近前作礼问。和尚岂不是三十年前。在洞山又不肯洞山。头云。是。山云。岂不是法嗣德山。又不肯德山。头云。是。山云。不肯德山。即不问。只如洞山。有甚亏阙处。头良久云。洞山好佛。只是无光。山便作礼</p>
<p>　别岩头云。他忌触讳</p>
<p>　　代别一百则</p>
<p>　　佛祖赞</p>
<p>　　离雪山像</p>
<p>弊衣缠瘦骨。衰发覆苍颜。世上底时节。刚然要出山</p>
<p>　　弥陀古像</p>
<p>有愿度生。垂手接引。含生不来。物无可愍</p>
<p>　　净名居士</p>
<p>一默雷轰。是非顿起。示疾毗耶。大虫无齿</p>
<p>　　草衣文殊</p>
<p>是何等书。读不成句。蓑短发长。手脚俱露</p>
<p>　　观音大士</p>
<p>宝瓶翠柳常随手。又向青莲叶上行。五浊世中无垢染。不须慈眼视众生</p>
<p>　　天龙恭敬</p>
<p>云散千峰晓。神龙应念来。补陀岩上士。心识几时灰</p>
<p>　　贫女咒水过海</p>
<p>柳枝活。盂水灵。一咒毒发。百川俱鸣。善财隔海觅不得。无数远山堆乱青</p>
<p>　　鱼篮</p>
<p>顾顾不释手。提起复低头。自笑无人买。腥风吹未休</p>
<p>　　水石</p>
<p>非水石可凭。非音声所及。花笑鸟啼。圆通证入</p>
<p>　　圆相</p>
<p>黑月则隐。白月则现。狐魅众生。乞无再面</p>
<p>　　金沙</p>
<p>琅琅流水声。怀抱尽情倾。不识春风面。雪消梅影清</p>
<p>　　金书大士。心经为圆相。大悲咒身衣</p>
<p>以波罗蜜多。圆其相。以喝啰怛那。蒙其身。咒呾从此发。还着于本人。不解圆通二十五。吉祥灵草暗藏春</p>
<p>　　善慧大士</p>
<p>万派同源。三教一舌。咄者尊慈。弄巧成拙</p>
<p>　　渡芦</p>
<p>江空芦叶冷。风静[白*旬]衣轻。不得梁天子。无人知姓名</p>
<p>　　面壁</p>
<p>嵌枯石老。黡瘦衣荒。死水垂钓。陆地乘航。当初好采见梁王</p>
<p>　　西归</p>
<p>壁观九年。葫芦按水。无计脱身。强分皮髓。只履恓恓何处归。月明后夜思熊耳</p>
<p>　　智者大师</p>
<p>太虚无云。清镜无痕。如意举手。花雨缤纷。契南岳不传之旨。见灵山未散之人。妙圆体极。即相非真</p>
<p>　　须菩提</p>
<p>持贝叶。倚瘦[卄/梨]。解空未尽。说是说非。无端引惹憍尸</p>
<p>　　布袋和尚</p>
<p>一肩驼不起。两脚走如飞。业风交辊笑嘻嘻。问渠是谁渠不知</p>
<p>梦里升兜率。阎浮待下生。不须呈懵袋。恶毒已流行</p>
<p>　　放主丈睡</p>
<p>能所顿忘。佯佯瞌睡。一息不来。百川鼎沸</p>
<p>　　寒山拾得</p>
<p>爨下偷僧饭。崖根抱虎眠。懒吟长短句。来把梵书看。真个看牛。皮也须穿</p>
<p>帚柄不忘。寸心未息。冷眼看人。多少荆棘。咄哉遗弃小儿。丰干草里拾得</p>
<p>　　寒山背身立</p>
<p>骂丰干。是者汉。竹筒盛菜柤。指出教人见。其实只要知机。不欲彰头露面</p>
<p>　　拾得指空笑</p>
<p>木屐竹帚。粘脚缀手。古佛家风。泥猪疥狗。指天大笑一声。惊得虚空倒走</p>
<p>　　丰干骑虎</p>
<p>万德不将来。猛兽自驯伏。一啸出林。阴风拔木。只知拊掌放憨。不觉山青水绿</p>
<p>　　寒拾问讯</p>
<p>金银窟里出来。彼此囊无一镪。斗贫不斗富。做尽穷伎俩。大虫来也。急须合掌</p>
<p>　　寒山作吟身势</p>
<p>一句子。有也未。蹙断眉头。做尽手势。靠倒维摩记得无。至今一默喧天地</p>
<p>　　拾得磨墨过笔</p>
<p>头戴桦皮冠。脚穿破木履。有磨墨过笔之功。无二千酬泻瓶之水。捉败了也。国清寺里偷佛饭元来是尔</p>
<p>　　栽松道者</p>
<p>郁郁冰壑姿。株株手亲植。欲知来去踪。双峰耸寒碧</p>
<p>　　蹈碓老卢</p>
<p>用智恰如愚。无人辨得渠秕糠和月捣。意在脱衣盂</p>
<p>　　神光参达磨</p>
<p>石禅寒到骨。松雪照清眸。此道如山重。难将一臂酬</p>
<p>　　马祖接石巩</p>
<p>草枯山欲冷。逗晓入重云。一箭无双中。何如射一群</p>
<p>　　丹霞遇庞公</p>
<p>邂逅漉篱翁。言谈耳又聋。不知何处去。破帽裹西风</p>
<p>　　良遂见麻谷</p>
<p>闭户复携锄。云深路更迂。须知形影外。肝胆向人输</p>
<p>　　药山和尚</p>
<p>以梵夹。对净瓶。一字不挂眼。常转如是经</p>
<p>　　懒瓒和尚</p>
<p>石床冰冷。粪火芋香。深拨浅得。滋味最长</p>
<p>　　支遁和尚归休图</p>
<p>忍寒骑瘦马。双眼碧于秋。寄语王公道。无钱买沃州</p>
<p>　　郁山主</p>
<p>日暖跨驴出。溪桥款步行。因思遭攧处。寸草不曾生</p>
<p>　　政黄牛</p>
<p>朝看白云去。暮骑黄犊归。山穷桥断处。鹭鸶那得知</p>
<p>　　亮座主</p>
<p>虚空讲得。参天荆棘。一唤回头。杳无踪迹。夕阳挂树梢。依然隐不得</p>
<p>　　泉大道浴湫图</p>
<p>[拚-ㄙ+ㄊ]身跃入深渊。等闲握起龙首。腥风怒雷。乌飞兔走。惊得慈明几掣肘。乞儿伎俩不多。千古鲙炙人口。好将白棒劈脊搂。咄</p>
<p>　　朝阳对月</p>
<p>寒暑不到处。山穷石自枯。涕零知骨冷。随分着工夫。一卷无题目。持来傍石根。眼昏嫌字小。华梵恐难分</p>
<p>　　赵州和尚</p>
<p>眼似鼓椎。头如木杓。欲识赵州。八十行脚</p>
<p>　　临际大师</p>
<p>黄檗棒头。大愚肋下。后代儿孙。乌焉成马</p>
<p>　　普化和尚</p>
<p>呈真吓杀盘山。对众侮慢临际。静处畏影逃形。闹里掀天扑地。镇州城外活埋。至今鸡惊犬吠</p>
<p>　　云门大师</p>
<p>掉发睦州。脱赚灵树。赤体露金风。清波无透路。阿师脚跛不能行。休对干峰南岳去</p>
<p>　　玄沙和尚</p>
<p>不出飞猿。皮下有血。钓鱼放生。死中得活。讥雪峰用力太过。笑灵云根底未彻。只知意在钩头。不觉眼中着屑。阿呵呵。谁辨别。万顷烟波。一钩新月</p>
<p>　　舡子和尚</p>
<p>烟水寒扁舟小。华亭江上相寻讨。负命底劈口一桡。点头处狼藉不少。父子怯相酬。谁道翻身早。出黄芦入红蓼。收拾[糸*系]纶。江天未晓</p>
<p>　　太白兴禅师</p>
<p>泯迹深藏一坞云。仙官何事苦相亲。修行不是无灵验。懒作关门闲户人</p>
<p>　　宗庵主</p>
<p>袈裟裹草鞋。赤脚桐城走。只者破生涯。抵死扬家丑</p>
<p>　　慈明圆和尚</p>
<p>去见神鼎諲。绝叫屋梁倒。不得脱手法。打折尔驴腰</p>
<p>　　杨岐会和尚</p>
<p>灰头土面。弄假像真。三脚驴子。独角麒麟</p>
<p>　　雪窦显禅师</p>
<p>凝而不结。混而常清。挺然岳立。卒乎砥平。拟师之道兮。虚空钉橛。美师之德兮。色里胶青。妙高万叠兮。春归锦镜。翠螺一抹兮。霜后洞庭。在彼在此兮。初无朕迹。或舒或卷兮。水赴沧溟。遐想高躅兮。实我法城</p>
<p>　　黄龙南禅师</p>
<p>出泐潭之水。奋衡山之云。三关多漏网。谁是负恩人。晦堂之下有清新</p>
<p>　　白云端和尚</p>
<p>接纳少机关。勘验无眼目。时时膈气筑。只要煨芦菔</p>
<p>　　保宁勇和尚</p>
<p>性燥衲僧。佒佯座主。抹过村草步头。直下挨肩佛祖。杨岐其师。白云其侣。一鸣凤台。凌跨今古</p>
<p>　　五祖演和尚</p>
<p>师之道兮。不可得而称。师之德兮。不可得而述。师之行兮。不可得而闻。师之业兮。不可得而见。道德行业闻见称述。世人昭昭然。若其荷佛祖慧命于将仆之际。转凡夫于贤圣之域。是谓之东山老人。吾不得而知焉</p>
<p>　　圆悟勤禅师</p>
<p>尸碧岩。谤乳窦。击高庵据瓯阜。此皆人所议论不到。说甚么减窖法无文印。尽情约下置而勿论。或曰毁誉不在乎两端之间。藞苴翁别有长处。咄</p>
<p>　　虎丘隆和尚</p>
<p>柔弱丰神。骨器刚大。小喜多嗔。贵买贱卖。形影师资二十年。所以圆悟目之为睡虎者也</p>
<p>　　宏智禅师</p>
<p>金凤初鸣。玉人启户。露冷风高。子归就父</p>
<p>　　大慧禅师</p>
<p>前无释迦。后无达磨。骂雨骂风。祗要做大。黑漆竹篦。胡打乱打。是佛是魔。劈面便唾。因兹天降其咎。衡阳梅阳。十七年吞饥忍饿。将谓万里生还知非。元来一星子。不曾改过。者般瞎秃得人憎。天上人间无两个。咄</p>
<p>　　应庵和尚</p>
<p>奋劈胸拳。捞摸虚空骨髓。开活人眼。瞎却自己顶门。从兹海涌峰危。是谓东山正续</p>
<p>　　密庵和尚</p>
<p>行脚不到大彻堂前。刚要凌灭应庵门户。指柳骂杨。吹沙嗅土。却笑谢郎眉忒竖。欲识中峰个里人。无尾大虫不是虎</p>
<p>　　石窗和尚</p>
<p>秋鹭翘松。寒蟾卧水。芝峰老骨锥。不在明白里。离娄师旷觅无踪。千古万古秖。者是</p>
<p>　　松源和尚</p>
<p>水庵室里。争锋一掌打得耳聋。从兹唤钟作瓮。灭却杨岐正宗。自谓木庵可入。却言不识中峰</p>
<p>　　运庵先师</p>
<p>行脚只。参松源。早是信卜卖屋。更说东山正传。大似老马嚼粟。近人情无面目。引得儿孙阿辘辘。报恩尽力赞扬。也是鹭股割肉</p>
<p>　　南明不庵悟和尚</p>
<p>飞来峰下。打失护身符子。南明山中。骂詈三平祖师。阐提薄福。俗眼难窥。夫是之谓不庵老古锥</p>
<p>　　南岳修首座</p>
<p>云雾充饥腹。烟霞补破衣。祝融峰顶寺。几度对斜晖</p>
<p>　　灵隐石鼓夷和尚</p>
<p>面目严冷很。气如云。撺掇翁木大。颠倒上树。品藻果骂天。见地不亲。咬牙啮齿。走石飞尘。鹫峰别有劫壶春</p>
<p>　　灵山古云粹法师</p>
<p>三观互融显其机。十门不二荡其迹。如月印水兮光入其微。如春在花兮香袭其裓。是谓教庠之英北峰之嫡。描邈将来不如伊。从教大地无人识</p>
<p>　　玉泉普明法师</p>
<p>金石丝竹。难以类乎声。碧云清风。难以同其调。玉光幽洁。花信融通。妙在有无外。岂堕空假中。张生伏笔。何处形容。此是适庵老子之常准。肯与能诗能画者同。藉藉流芳灵苑寺。眇然千古仰高踪</p>
<p>　　出山古像</p>
<p>金钟夜击九重城。六载归来改瘦形。待得众生心眼活。雪山依旧碧崚嶒</p>
<p>　　维摩示疾图</p>
<p>一生口嘴唠嘈。偏要搀行夺市。诈病毗耶离城。引得许多闲神野鬼。稽首净名。咄。我不识尔</p>
<p>　　布袋回头笑髑髅</p>
<p>咄者髑髅。荒草堆头。敛眉一笑。万壑云收</p>
<p>　　三教合一面</p>
<p>龟证无功。会三归一。各有面子。不欲露出</p>
<p>　　懒瓒和尚</p>
<p>枕石苔生。崖藤影绿。天书促行。芋子未熟</p>
<p>　　鰕子和尚</p>
<p>清溪影寒。以鰕为目。无柄爪篱。东摝西摝</p>
<p>　　郁山主</p>
<p>[彳*京]彴蹈翻天地黑。盲驴恶拗弄蹄行。从兹不到茶川上。溪水自涵山影清</p>
<p>　　致黄牛</p>
<p>犊角铜瓶挂晓烟。溪山多是往来篇。不知底事吟情险。吹落秋风白鸟边</p>
<p>　　朝阳毳衲</p>
<p>针无肉补不足。傍晨曦倚岩谷。怕见黄叶飞。未风先皱眉</p>
<p>　　对月了经</p>
<p>欲要了无可了。山头月圆又缺。只好罢休看。夜深风露寒</p>
<p>　　寒山拾得</p>
<p>五峰石上。双涧松边。是者伎俩。莫骂丰干</p>
<p>　　上竺柏庭月法师画像</p>
<p>厚重如山。宽大如海。丹青有神。莫拟其踪。僧繇笔妙。难状其迹。如上国之春归。香风四吹。如银蟾之出水。万象敛影。是为三教融通大法之宗主者也</p>
<p>　　无准和尚禅者请赞仍侍立</p>
<p>移圆就方则辛。抑方为圆则苦。衲凿不相入。是无准门户。五峰峨峨兮等观。万象拨拨兮谁睹。霜降水落子归就父</p>
<p>　　宝严崇辩讷法师画像</p>
<p>身槁如柴。眼明如电。衡鉴台岭。品藻山外之宗。挥呵悟门。不堕文字之相。以讷为辩。以戒为碍。横拈尘尾。雨花倾。万象森罗俱鼎沸</p>
<p>　　宝林远和尚游山像师孙侍行</p>
<p>德腊俱高。孙枝益茂。以勤俭苦节。中兴隶业。以老气余韵。平视诸方。眉棱垂雪。杖竹凝霜。步趋有人兮。清风可继。澹常古道兮。劫外徜徉</p>
<p>　　礼祖塔</p>
<p>　　宝峰马大师</p>
<p>舌贯鼻端。牛行虎视。只者形模。转增聋戾。万丈寒潭兮。泐水无波。千仞宝山兮。浮图锁翠。八十四人兮。犹居学地</p>
<p>　　大梅常禅师</p>
<p>鼯鼠声中。颠来倒去。马颔驴腮。不须解注</p>
<p>　　龙牙遁禅师</p>
<p>翠微际北腕头短。洞水逆流方到家。年老脚跟宜着袜。不能随处蹈泥沙</p>
<p>　　石霜千僧冢</p>
<p>万指恬然一路归。髑髅对对眼如眉。须知一色明边外。生死如何构得伊</p>
<p>　　石霜慈明大师</p>
<p>水绕山围狮子窟。赫赫金毛从此出。野犴既死狐兔悲。天下丛林闹聒聒。我来不敢重步行。森严匝匝清风生。三拜无言出门去。烟笛一声牛背横</p>
<p>　　明招谦禅师</p>
<p>藤深蔓短塔累累。以眼名龙恐是伊。放下泥盘叉手笑。阿师曾误矮阇梨</p>
<p>　　牧护和尚定身</p>
<p>牧牧纯来岁月多。至今壳漏未消磨。莫嫌截断苏溪水。尚有禅岩挂缘萝</p>
<p>　　明教大师</p>
<p>道树将摧皇祐间。力扶危处几多难。因思今日安然者。忍数空庭竹几竿</p>
<p>　　觉范和尚塔在同安</p>
<p>说文字禅。笼络虚空。骂古塔主。不明要旨。褒贬抑扬。流行坎止。栖凤岩高插杳冥。落花啼鸟谁相委</p>
<p>　　佛事</p>
<p>　　沙弥落发</p>
<p>溪深杓柄长。雪峤曾髡庵主。非风幡竞辨。印宗亲剃老卢。宣去周罗。继此高躅</p>
<p>　　棘林请为二沙弥付衣</p>
<p>做处缜密。且非割截而成。转手付来。暗合宝镜三昧。二子顶受。是真克家</p>
<p>　　积直岁持钵归秉炬</p>
<p>扬下手中锹子。从教田地荒芜。托起无底钵盂。直取上方香积。众既饱德。高卧云林。丙丁童子暗催煎。个里要寻条活路。非活路霜空。月堕猿啼处</p>
<p>　　文彬藏主秉炬</p>
<p>文质彬彬。特行独立。一大藏教。诠注不及。火就燥水就湿。瞥尔转头来。野外春风急</p>
<p>　　跛脚碣上座起龛</p>
<p>碣斗禅和。行履各别。脚高脚低。东瞥西瞥。转处自然活鱍鱍。碣上座兴难遏。款款出门。灵山路滑</p>
<p>　　震上座起骨</p>
<p>万里见灵山。震威遭一喝。生死牢关。一交打彻。火冷云寒桂子香。脚头到处乾坤阔</p>
<p>　　韶上座入塔</p>
<p>煅过了也。铿然有声。彩凤自然翔集。何须九变而成。收拾归何处。数峰云外青</p>
<p>　　善牧上座起龛</p>
<p>牧得纯。难拘束。拽脱鼻绳。东触西触。倒拈芦管。逆风吹。雨过湖山春草绿</p>
<p>　　有本上座起骨</p>
<p>有来由无本据。脚瘦草鞋宽。巉巉锋骨露。本禅人何处去。宝所在近。更进一步</p>
<p>　　永嘉住上座起龛</p>
<p>住则不寺。寺则不住。铁壁银山。丹霄独步。野猿啼处月三更。人在雁峰看瀑布</p>
<p>　　芝上座起龛</p>
<p>丘壑灵襟。紫芝眉宇。抹过死生关。点头还自许。出门堤柳正依依。黄莺枝上分明语</p>
<p>　　质知库锁龛</p>
<p>无矫伪。多质直。竖百横千。对本收息。质知库日暮。也收取钥匙</p>
<p>　　禋上座秉炬</p>
<p>衲僧归元处。三尺火把子。无明性燥。觱栗钵喇。无出乎此。禋上座久贫乍富。看看得入手去也。掷下火把。大众不要眼热</p>
<p>　　道兴上座秉炬</p>
<p>道无所据。山深水寒。一念未兴。死门路活。要知两处收功。识取丙丁童子。丙丁童子。诺。掷下火把。好好服事着</p>
<p>　　嘉禾使君。请行端平新桥</p>
<p>天巧神工不日成。万年勋业建端平。行行阔步青霄外。回首方知是化城。大众还知么。昔日舟横断岸。常怀病涉之忧。旅逆穷途。每发未归之叹。是以。邦侯垂济川之手。居士奋截流之机。从险处筑起根基。就虚空故成世界。月笼烟树。依稀方广胜游。日落江城。仿佛洛阳佳处。说甚连山贯海望越通吴。南来北往等是到家。者里那边无非活路。且最初一步如何履践。以手打一圆相。脚头自此乾坤阔。愿力还同劫石坚</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>