<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>密庵和尚小参</p>
<p>　　　　参学小师　崇岳　了悟　等编</p>
<p>解夏小参。释迦不说说。迦叶不闻闻。天河风浪静。星斗位区分。与么与么。有解有结。不与么不与么。无解无结。与么不与么。结中有解。不与么却与么。解中有结。忽若总不与么。前不至村。后不至店。千人万人攒簇不入。如大日轮升于虚空。有眼者见其清净光明。无坏无杂。虽居众色。不与一切和合。灵觉妙明。拣非煅炼。当与么时。还着得解结两字么。还着得佛法两字么。还着得世法两字么。还着得是非长短数字么。酌然是着不得。何故。岂不见道。般若如大火聚。近之则燎却面门。又如涂毒鼓。挝之则闻者皆丧。纵饶三世诸佛。六代祖师。竞出头来。显大威权。出广长舌。横说竖说。尽在光明影里发现。于衲僧分上。全无交涉。且道。衲僧有什么长处。困来曲臂支头睡。不怕人来偷枕头。复举云门问洞山。近离甚处。山云查渡。门云。夏在什么处。山云。湖南报慈。门云。几时离彼。山云。八月二十五门云。放汝三顿棒。山至来日。却上问讯。昨日蒙放三顿棒。不知过在什么处。门云。饭袋子。江西湖南便与么商量。洞山豁然大悟。师云。云门大师。放去太奢。收来太俭。末后殷勤。何不与他本分草料。致令和泥合水。洞山与么悟去。也是杓卜听虚声</p>
<p>冬至小参。却物为上。逐物为下。若论战也个个力在转处。古人拈一机。示一境。无不精彻渊奥。廓彻圣凡恰似壮士架千钧弩。百发百中。为他末上着脚手处牢固。外物摇撼不动。终有成立之节。衲僧家出一丛林。入一保社。多历年所。己躬大事不能发现。盖为末上着脚手处迟缓。坐在脚头脚尾。听不出声。见不超色。如蚕作茧。自萦自缚。十二时中。无片时快乐。至竟终成废人。而今若要直截。与生死作头底。无非向一念欲起未起时提起。一刀两断。自然内空外空。有为空无为空。四方八面。空索索地。觅其空处。了不可得。到个里。回头一觑。蓦地冷灰里豆爆。如关将军入大阵。拚其性命。不见有百万兵众。当恁么时。如何共语。如何凑泊。还肯说向人么。秉杀人刀活人剑。与一切处。为祥为瑞。为冤为害。便见顶门上。时时一阳来复。脚跟下。日日万汇发生。拨草瞻风。便具缁素眼目。秤斤定两。毫发不差。一切处恰恰地。天自高地自厚。饥餐渴饮。一切寻常。到遮境界。便是一员无事道人。方敢称为行脚高士。其或未然。莫将闲学解。埋没祖师心。复举祖师道。心随万境转。转处实能幽。随流认得性。无喜亦无忧。师云。大小祖师。抓头不知痒处</p>
<p>璨禅人荐考请小参。佛法至妙。妙在明心。心若洞明。前后际断。三祇劫空。觅其空处。了不可得。如红炉上一点雪相似。到个里。生也生他不得。死也死他不得。既生死他不得。即无生死可出。亦无菩提可求。人与非人。性相平等。全体是个大解脱门。二六时中。受用转辘辘地。出生入死。不犯毫铓。或去或留。全超旷劫。所以道。一念普观无量劫。无去无来亦无住。如是了知三世事。超诸方便成十力。又道。生灭去来。本如来藏。当处出生。随处灭尽。祖师又道。起诸善业亦是幻。造诸恶业亦是幻。身如聚沫心如风。幻出无根无实性。从上诸圣。尽向生死海中。头出头没。互相激扬。只要当人直截承当。自见诸人。不肯回光返照。流浪生死。且如山河大地是幻。日月星辰是幻。明暗色空是幻。四圣六凡是幻。山僧说底。口中水漉漉地是幻。诸人耳里听底寂寂惺惺是幻作么生说个幻出底道理。向遮里挨得一机通。拶得一机透。在诸佛分上。不增一丝毫。在诸人分上。不减一丝毫。便识得致政承务。出生入死。得大自在落处。非唯识得承务落处。又且识得璨禅人起一念心。为严父追修落处。功不浪施。有时恁么也得。有时不恁么也得。有时恁么不恁么总得。苟或情存限量。堕在声前句后。今夜不免和泥合水。更为诸人重说偈言。山河大地不是幻。日月星辰不是幻。明暗色空不是幻。四圣六凡不是幻。山僧说底不是幻。诸人听底不是幻。恁么会得。便知幻出底道理。分分晓晓地。然虽如是。且致政承务。即今在什么处安身立命。良久云。日出心光耀。明明不覆藏。复举祖师道。父母非我亲。师云。眼里耳里绝纤尘。诸佛非我道。师云。铁眼铜睛觑不破。汝言与心亲。师云。蚊子排头咬铁钉。汝行与道合。师云。上下四维俱合匝。只将此语报深恩。朵朵红莲火里发</p>
<p>小参。尽大地撮来。如粟米粒大。抛向面前。有眼者见。有耳者闻。要且不是心。不是佛。不是物。不是禅道佛法。亦非少室单传。灵利汉。闻与么告报。如惯战良马。闻锣鼓声。浑身痒簇簇地。千人万人。罗笼不住。有口说不到。有耳听不闻。有眼觑不透。三世诸佛仰望不及。六代祖师提掇不起。天下老和尚摸[打-丁+索]不着。一大藏教诠注不及。黄面老子。得此柄霸入手。便道。未离兜率。已降王宫。未出母胎度人已毕。达磨大师。得个消息。便道。单传心印。不立文字。直指人心。见性成佛尔后一人传虚。万人传实互相激扬。如天普盖。似地普擎。寂寥非内。宽廓非外。及至德山临济出来。各逞威权。行棒行喝。傍若无人。雪峰辊三毬。俱胝竖一指。汾州莫妄想。玄沙因我得礼尔。以至从上老冻齈。全提半提。直是天下无敌。正眼观来。于自己本分事。大似隔靴抓痒。有什么快活处。遮些出格巴鼻。除非当人自肯知非。退步就己脚跟下推勘。到词穷理尽。无告诉处。本地风光。顿尔现前。四大五蕴。一时脱落。空索索地。如人拾得至宝。终不说向人。我宝重几两。直几钱。明眼汉没窠臼。拟不拟。便斩为三段　复云。记得先应庵在蒋山时。因大慧禅师至。升座举佛眼和尚做无为军化主。路中着跌。有个省处。归来举似五祖。后在客司。因夜坐拨火。忽然猛省。虽然如是。每至入室。未能深入阃奥。从容请益五祖。祖云。我为尔说个喻子。正如一人牵一头牛。从窗棂中过。两角四蹄俱过了。唯有尾巴过不得。某自虎丘先师处。闻此语在肚皮里。信知在今天下无人理会得。所以密之三寸。今日不因师叔老师到来。小侄此生无因拈出。敢问大众。既是大底过了。如何尾巴过不得。且道誵讹在什么处。小侄今日。对众拈出。供养师叔大和尚。愿与赵州同年。为佛法作大主张。使天下衲僧。洞彻此一段奇特大事。师乃云。先师举了。也是浑仑吞个枣。至今未有人动着。今夜从头说破。也要共知。五祖和尚错举。先师亦乃错传。山僧不免将错就错。蓦拈拄杖。卓一下云。错错。空里磨盘生八角。喝一喝。掷拄杖下座</p>
<p>解夏小参。竖起拂子。还见么。敲禅床云。还闻么。只此见闻非见闻。无余声色可呈君。个中若了全无事。体用何妨分不分。古人八字打开了也。恁么见得。便见杰上座。今夏九十日内。入大光明藏中。呼唤森罗万象。明暗色空。情与无情。上至非非想天。下至空轮水际。一切蠢动含灵。尽向拂子头上安居。同时禁足。不说佛不说祖。不说玄不说妙。不守蜡人冰。不怜鹅护雪。只是应时应节。不失其宜。大尽三十日。小尽二十九。饥餐渴饮。任运腾腾。佛界不收。魔界不摄。直得皇风荡荡。帝道平平。野老讴歌。渔人罢唱。而今一夏周毕。驱遣各归所止。随家丰俭。长者长法身。短者短法身。逍遥自在。任性方圆。而无拘执。众中忽有个衲僧出来道。长老长老。我自行脚。走遍天下。每见善知识小参普说。尽是攒花簇锦。结角罗纹。说得盛水不漏。或大机大用。驱耕夫牛。夺饥人食。呵叱列祖。挤排先圣。如风雷电卷。看者不容眨眼。今夜如此提持。全无巴鼻。全无滋味。如蚊子上铁牛相似。直是无下嘴处。也令人疑着。到遮里。如何对他即是。棒将去得么。喝将去得么。莫是跳下禅床。归方丈得么。不然。别将两转新鲜语。答将去得么。如斯理论。尽是诸方用过底药方。非但起人膏肓之疾不得。益令增他重病。既总不与么。如何即是。而今向佛祖说不到处。天下老和尚扬下不用底对他。非唯对他。且要闻者见者。荡尽胸中禅道佛法知见。人人如狮子王。吒沙地哮吼一声。壁立万仞。若他道使人疑着。只对他道。大疑之下必有大悟　复举僧问云门大师。初秋夏末。前程忽有人问。夫审对他道什么。门云。大众退后。僧云。过在什么处。门云。还我九十日饭钱来。师云。平如镜面。崄若刀山。遮僧有破牢关底机谋。云门善用不战屈人兵底手段。虽然如是。鼻孔在灵隐手里</p>
<p>岁夜小参。年穷岁尽时。或笑或颦眉。饱者终日饱。饥者终日饥。唯有衲僧家。不耕而食。不蚕而衣。孜孜矻矻。如愚如痴。忽听忠言逆耳。便见心动神疲。禅和子禅和子不须疑。或去或住。总是父母未生时。山僧恁么告报。未免凤林吒之。复举颂云。一年三百六十日。今宵正是结交头。移身换步无多子。六合清风来未休</p>
<p>　　普说</p>
<p>师初住乌巨普说。某自携被入方丈。经五十日。未曾举着方丈职。无他盖此间。有数人勤旧。皆是见前辈大尊宿。经大炉鞴中。锻炼过来。故乃缩手。此者有数人。新发心菩萨到来。不免为他东说西说。凡遇挂牌。诸勤旧不劳访及。新发心兄弟有长处。大家相布施不妨。如不来。亦无固必。若论诸人分上事。未入父母包胎已前。净裸裸地。及乎撞入父母包胎里。也净裸裸地。一旦跳出头来。也净裸裸地。千圣着眼不到。万灵瞻仰无门。日往月来。不觉不知。一念心才动。堕落染净二缘。便见有天堂地狱。九有四生。有禅道可参。有佛祖可敬有异类可贱。如此是是非非。纷然于怀。白日间被它使得。七颠八倒。昧却本地风光本来面目。便被三世诸佛瞒了。六代祖师瞒了。森罗万象瞒了。蠢动含灵瞒了。若是个大丈夫汉。冷地回头一觑。蓦地如悬崖石裂一番。说什么三世诸佛。六代祖师。便见三世诸佛说梦。六代祖师说梦。天下老和尚说梦。方见赵州和尚道。老僧使得十二时。汝等诸人被十二时使。看他得底人。吐一言半句。终是迥别。水潦和尚。被马祖拦胸一蹈。起来便道。百千法门。无量妙义。总向一毫头上。识得根源去。虽然如是。正好吃铁棒在。德山和尚。在蜀中讲经论。声压四川。闻南方有不立文字。单传心印。见性成佛之语。愤愤不肯。载一车疏钞。要来勘一队魔子。始抵澧州龙潭。见信和尚便问。久向龙潭。及乎到来。潭又不见。龙又不现。信和尚也不着忙。也不行棒。也不行喝。只徐徐地向他道。子亲到龙潭。此语最毒。他虽是个座主。不敢胡撑乱拄。便乃休去。若是硬主张底。只怕口空。硬辊将去。有什么救处。遂从此执侍。夜立更深。潭云。侍者何不出去。德山挨帘出。乃云。外面黑。龙潭遂点纸烛度与。才拟接。潭便吹杀。德山便礼拜。潭云。子见个什么道理便礼拜。德山云。从今已后。更不疑天下老和尚舌头。去也。龙潭和尚。老婆心太甚。若见礼拜。便好拽拄杖。赶出三门外。佛法至今未至扫土。既已放过。德山次日便乃撒屎撒尿。将一车疏钞。堆在法堂前。拈火炬云。穷诸玄辩。若一毫置于太虚。竭世枢机。似一滴投于巨壑。便烧却。后来做尽鬼怪。不可尽说。若是着实参禅兄弟。且从那里参起。只向疑不破处。横咬竖咬。如咬生铁橛相似。千万莫教沾着牙齿。才沾着牙齿。便了不得。蓦地失口咬破。便见百味具足。自己分上。如十日并照。不妨快活。某平生参见数人善知识。末后方见应庵。每见兄弟云。在尊宿身边。得个悟处。得他说话。方法嗣他。某见应庵先师。也无悟处。也不曾参得他禅。也不曾得他。一言半句说话。只是被他骂得。身心顽了。今日被人推出做长老。只据遮些子。与兄弟评论。虽然如是。杰上座说底。切莫记一字。他日便成蛊毒去也。珍重</p>
<p>普说。时光如箭急。始见结制。又过了二十日。兄弟自己事如何。一等是抛离父母。挑囊负钵。蹈破草鞋。直须硬着脊梁。穷究教彻头彻尾去。莫只半青半黄。似有似无。向长连床上。闭眉合眼。不是冥然无知。直是惺惺历历。上不见有诸佛可仰。下不见有众生可度。中不见有自己可爱。只觉肚里热巷巷地。快活无比。默自点头。以谓天下无双。才跳下床。都不见了。被人把断咽喉推勘。又却去不得。何故。只为不曾亲证亲悟。乃是暂息尘缘。认得眼前些子光影。以为究竟。此病最苦。所以云门道。光不透脱。有两般病。一切处不明。面前有物是一。又透得法空。隐隐地似有个物相似。亦是光不透脱。又法身亦有两般病。为法执不忘已见犹存。坐在法身边。是一。直饶透得法身去。放过则不可。子细捡点将来。有什么气息。亦是病。云门大师。向人着手脚不及处。痛下一锥。也只要诸人回头转脑。若是亲证亲悟大法明底人。说什么把断咽喉。渠自有超宗异目生涯。开眼时。也只恁么湛湛地。闭眼时。也只恁么湛湛地。上刀山攀剑树。也只恁么湛湛地。上三十三天。也只恁么湛湛地。与平常人。初无二样。不作许多般鬼怪。只是肚里迥别。等闲被人挨拶着。便如火星迸散。又如水上按葫芦相似。转辘辘地。谁能拦截得住。到遮境界。三世诸佛也觑不破。生死魔军。向甚处摸[打-丁+索]。迷悟向甚处栖泊。是非向甚处摇撼。通上彻下。净裸裸地。赤洒洒地。全体是个当人受用大解脱门。佛法世法。打成一片。有时拈一茎草。作丈六金身。有时将丈六金身。作一茎草。舒卷自在。纵夺临时。别无他术。只为亲证亲悟。了达三祇劫空。不被诸尘所转。而今兄弟。未到遮般田地。硬将山河大地。明暗色空。情与无情。差排要归自己。岂非大错。见人下拍。渠也拍。见人下喝。渠也喝。不道尔底不是。轻轻从脚跟下勘。又却不知落处。只成脱空。业识忙忙无本可据。深可痛哉。逗到孤灯独照时。一点气落上。一点气落下。面前黑似漆。求死不得。求生不得。当此之时。悔将何及。莫言不道。所以道。参须实参。悟须实语。阎罗大王。不怕多语。兄弟。既来此深山穷谷中相聚。杰上座遮里。也无禅到尔参。也无道到尔学。也无钱到尔使。也无好食到尔吃。也不会顺摩捋尔。只有劈胸一拳。尔若参得透。尽未来际。受用无尽。若参不透。定向背地里商量。此个拳头。如漫天网子相似。只要诸人跳得出。如斯理论。有什么交涉。每见兄弟来室中下语。多在六根门头着到。脚步窄狭。今夜一等是入泥入水。据平生管见。举似大众。昔行脚时。入一尊宿室。乃问。香严上树如何。对云。只见锥头利。不见凿头方。又云。上座因什么丧身失命。对云。某甲今日。倒退三千里。问云。此是树上语树下语。对云。杜撰长老。如麻似粟声未绝。尊宿便打。某甲接住云。未在更道。尊宿大笑。次见尊宿。乃竖起拂子云。山河大地明暗色空。总在拂子头上。对云。三千里外赚我来。宿拂一拂云。酌然酌然。某甲把住拂云。和尚离却拂子别道。尊宿笑云。是拂子作么生离。某甲乃倒拂一拂便出。次日入室。乃问云。天人群生类。皆有个欢喜处。某叉手进前云。某甲也无欢喜处。宿云。上座为什么入门便笑。某甲乃指云。看遮老和尚当面败关。宿便掌。某甲乃笑。宿云。草贼大败。某便出。看来此尊宿。下刃迟了。若是杰上座。见他叉手进前。某甲也无欢喜处。便与劈胸一拳。待他拟开口。再与一拳。虽然如是。也要诸人检点。又见一尊宿。乃问。如何是圣谛第一义。对云。一对草鞋三只子。宿云犹是第二义。对云。老老大大。诳惑人男女。有甚了期。宿大笑。对云。和尚恁么为人。阎老面前吃铁棒有日在。更有多多葛藤。不欲尽说。平生败阙处。尽情抖擞了也。夜深久立</p>
<p>　　颂赞德山托钵</p>
<p>斫却月中桂。清光转更多。狐狸俱屏迹。狮子奋金毛</p>
<p>　　狗子无佛性</p>
<p>狗子无佛生。杀人便偿命。楚痛百千般。因邪却打正</p>
<p>　　女子出定</p>
<p>出得何如未出时。瞎驴成队丧全机。而今四海平如砥。芦管迎风撩乱吹</p>
<p>　　赵州洗钵盂</p>
<p>粥了令教洗钵盂。铁船无底要人扶。片帆高挂乘风便。截海须还大丈夫</p>
<p>　　临济三顿棒</p>
<p>一顿浑家尽灭门。更加两顿累儿孙。银山铁壁俱穿透。万里无云宇宙分</p>
<p>　　百丈野狐</p>
<p>五百生前失却。五百生后太错。错错。谁道祥鳞只一角</p>
<p>　　一口吸尽西江水</p>
<p>西江一吸了无余。突出堂堂大丈夫。尽道世间胡须赤。须知更有赤须胡</p>
<p>　　即心是佛</p>
<p>大海波涛阔。千峰气象雄。古今无间断。南北路头通</p>
<p>　　赵州勘婆</p>
<p>天高地厚人难见。海阔山遥只自知。勘破却回休借问。得便宜是落便宜</p>
<p>师因应庵一日。喝恭上座云。尔常在此。作什么。恭烦恼打并起单。师闻乃成颂寄之</p>
<p>百战场中舞纛旗。将军立处十分危。游人只看锥头利。失却吹毛总不知</p>
<p>僧问屋里贩扬州时如何。师以颂答之</p>
<p>屋里贩扬州。水深山更幽。终年无客到。明月自相投</p>
<p>　　赞布袋和尚</p>
<p>禅不参道不会。终日忙忙。弄个布袋。十字街头道等人。阿谁知渠绻缋。稽首弥勒世尊。国有宪章。三千条罪</p>
<p>　　赞开明禅师</p>
<p>江郎入定。乌巨开山。林深路迥。火冷云寒。道大不知谁辨的。帝王亲手付金襕</p>
<p>　　赞绣宝公</p>
<p>针锋上直入。线缝里跳出。剪刀尺子自随身。号令乾坤齐万物</p>
<p>　　赞大慧和尚</p>
<p>[翟*欠]瞎顶门三只眼。是非佛法一齐刬。竹篦头上放无端。正是徐六担片板</p>
<p>　　赞应庵和尚</p>
<p>眼大如环。头匾似扇。从来不省己非。偏笑漳泉福建着实处。用无七纵八横。脱空时。曰有万化千变。焚香稽首赞扬。也是神头鬼面</p>
<p>　　赞木庵和尚</p>
<p>面目森严。语言希差。不出飞猿岭。道声蔼天下。活懒庵不传之宗。死衲僧虚头话霸。五坐道场。丛林增价。稽首拜手。虚空贴卦</p>
<p>　　赞径山音首座</p>
<p>气宇云闲。身心木槁。顶门正眼。红日杲杲早投长芦刬草之机。晚分双径人天之座。名山屡招而不赴。一庵超然其高卧。夫是谓丛林前辈典刑。宜与赵州同年而并操者也</p>
<p>　　约斋张直阁画师顶相请赞</p>
<p>挨开不二门。千圣须却步。直下便承当。略通一线路。佛也不奈何。谁敢当头道。道着头角生。一点黑如皂。尽情分付约齐大居士。一等人间任扬播</p>
<p>　　真际道人请赞(孟参议恭人)</p>
<p>一句全提。了无向背。临济正宗。恣意破碎。弥天过犯。不容忏悔。丹青画出向人前。他家自有通人爱</p>
<p>　　禅人请赞</p>
<p>五戒不持。威仪破尽。空腹高心。言不足信。徒将朽木乱涂糊。衲僧添得膏肓病</p>
<p>天无私盖。地无私载。如何形容。生此奇怪。为僧不禀僧仪。学佛力破佛戒。鼓舌摇唇。丛林殃害。若无伽梨裹浑身。便是当年屈突盖</p>
<p>在家不读书。行脚不参禅。随流闲打巷。掘地觅青天。而今老矣方知悔。掜人痛处力加鞭</p>
<p>眼横鼻直村僧。肚里浑无一窖。两奉　诏旨住持。添得丛林热闹。若论直指单传。正是睡梦未觉</p>
<p>入室爱用拳头。佛来也不放过。知他是圣是凡。便敢如此乱做。识得破。海坛马子似驴大</p>
<p>德山临济。棒喝交驰。云门顾鉴。总是愚痴。唯有径山无伎俩。握拳端坐眼如眉</p>
<p>水墨染成。恰似真个。据坐胡床。胡挥乱做。三十年后此话大行。籍没乃翁胶黏滞货</p>
<p>　　佛日常长老请赞</p>
<p>赤手全提。金圈栗棘。跳出三要三玄。破荡佛祖窠窟试问有何神通。尽力吐露不出。咄咄。佛日长老。与么拈出</p>
<p>　　隆报着长老请赞</p>
<p>据虎头收虎尾。第一句下明宗旨。了无禅道与人参。滴水便见波澜起。太醒醒难比拟。分付隆报着长老。好向丛林振纲纪</p>
<p>　　偈颂皇太子妃请就径山升座末后说偈</p>
<p>佛身无为。不堕诸数。随机示现。应无所住。如月行空。光照寰宇。廓彻信心。庄严福聚。记得先贤曾有言。皇天无亲。唯德是辅</p>
<p>　　张直阁请升座末后说偈</p>
<p>一句全提法界宽。大千收拾掌中观。横该竖抹超三际。迦叶徒劳强破颜</p>
<p>　　赠闽清黄释褐初赴上庠</p>
<p>蓦劄相逢笑脸开。也知平地起风雷。好将一滴梅溪水。为雨为霖遍九垓</p>
<p>　　和无著赞大慧齿发舍利</p>
<p>背触全提话已圆。孤风凛凛播皇天。无端更把闲毛齿。惹得丛林口耳传</p>
<p>　　送昂维那出岭兼呈应庵</p>
<p>福城得得来相访。象骨岩前话别时。惊起石人开铁眼。倚筇遥听老猿啼</p>
<p>云黄山下老禅魔。凌篦宗风罪过多。君若到门深问讯。看渠伎俩复如何</p>
<p>　　送拙庵住洪福</p>
<p>瞎驴生得瞎驴儿。龌龊声名彻四维。更把少林无孔笛。逢人应是逆风吹</p>
<p>　　送会侍者开应庵塔铭</p>
<p>三十余年沙魇。一十五处脱空。欲彰从前家丑。何妨刻石流通</p>
<p>　　送权维那归道场(伊庵)</p>
<p>风搅平林万木秋。临岐送别思悠悠。也知八德池中水。不比寻常溪涧流</p>
<p>　　送聪首座兼简陈寺丞</p>
<p>十载相从话岁寒。刀山剑树惯跻攀。风云会合机轮转。行看知音笑展颜</p>
<p>　　送如水头</p>
<p>如如方解说。此说若为通。[翟*欠]瞎摩醯眼掀翻宇宙空。枯柴聊作用。活火展家风。去去休言别。知音一笑同</p>
<p>　　径山出乡。舟中寄二偈示众</p>
<p>三冬水上打秋千。百尺竿头棹钓船。寄语满堂龙象众。无劳掘地觅青天</p>
<p>大丈夫儿合自知。得便宜是落便宜。无心用处急回首。莫待天明失却鸡</p>
<p>　　赠何神童</p>
<p>父母未生时。文章在何许。及乎跳出来。光明照寰宇。傍观眼难瞒。收录奏明主。一览赞希奇。扬晏堪为伍。赐笏与绿袍。以显其宗祖。人生天地间。休将年纪数。纵饶生百岁。无闻亦何补。伟哉英特大丈夫。君臣嘉会今合符。行看赤手扶宗社。大千掜聚一蘧庐</p>
<p>　　送先知客</p>
<p>万里南来川藞苴。奔流度刃扣玄关。顶门[翟*欠]瞎金刚眼。去住还同珠走盘</p>
<p>　　送璘首座住定水</p>
<p>一棒一条痕。一掴一掌血。不是向上机关。亦非单传妙诀。佛祖见之攒眉。魔外闻之胆折。建立此纲宗。当阳贵直截。璘侍吾十年。气宇迥超绝。信手斫方圆。初不泥唇舌。青天霹雳轰。风云会时节。行看定水起波涛。始信来源出处高</p>
<p>　　送恢侍者</p>
<p>戴角擎头与么来。当机一拶顶门开。行行勿谓无知已。阃外威权善自裁</p>
<p>　　送雪峰化主</p>
<p>手托庵门便放憨。千钧重担要人担。寥寥坐断孤峰顶。云衲相从昼夜参</p>
<p>　　和璧书记</p>
<p>掷剑挥空不住空。空轮无迹剑无锋。无锋无迹凭谁会。会得金沙堕眼中</p>
<p>　　送珣禅人还海坛</p>
<p>家乡到日许谁知。默默相逢绝路岐。莫谓海门风浪恶。干戈元是太平基</p>
<p>　　送慧知客还蜀</p>
<p>踏破剑门关。十方无壁落。信步复南来。将错还就错。霜风刮面寒。梅梢初破萼。去去又何言。宁负孤云约</p>
<p>　　示智悟道人</p>
<p>智悟悟自心。不在一切处。回首时观瞻。便是佛国土</p>
<p>　　示善应道人</p>
<p>善应无私。当阳有准。直下承当。入佛祖阃</p>
<p>　　径山茶汤会首求颂二首</p>
<p>径山大施门开。长者悭贪俱破。烹煎凤髓龙团。供养千个万个。若作佛法商量。知我一状领过</p>
<p>有智大丈夫。发心贵真实。心真万法空。处处无踪迹。所谓大空王显不思议力。况复念世间。来者正疲极。一茶一汤功德香。普令信者从兹入</p>
<p>　　示曾秘校</p>
<p>天童得力句。不摇三寸舌。父母未生前。令已行摩竭。直下便承当。敢保犹未彻。放下百不知。脑门重着楔。唯是过量人。一拳无二说</p>
<p>　　祥符建僧堂周都料求颂</p>
<p>妙处如何论浅深。应之于手得于心。方圆不用机谋力。长短休将语默寻。一斧便成真活计。三思始就费光阴。山僧直截重重说。须信真鋀不博金</p>
<p>　　法语示昺禅人</p>
<p>祖师门下。直截省要。不历阶梯。立地成佛。学道人多不明此。病在于何。只为太杀现成。不肯承当。一味钻头。入知见网中。觅佛觅法。觅玄觅妙。向上向下。如何若彼。恰如苍蝇堕在[米*离]盘中。粘手缀脚。自作辛苦。看他临济在黄檗会里三年。白日只堆堆地坐。全不知佛法道理。首座勉令问佛法的的大意。三问三遭六十拄杖。后到大愚滩头。蓦自知非。便道。元来黄檗佛法无多子。遮般说话。岂是心机意识。预先安排。而能致之然耶。复返黄檗。檗见来乃曰。遮汉来来去去有甚了期。济曰只为老婆心切。檗曰大愚老汉饶舌。待来痛与一顿。济云说什么待来。即今便吃。随后便掌。檗曰遮风颠汉。却来遮里捋虎须。济便喝。参学人须得一番如此。方可入作。亦未为究竟。从上有力量大人。终不肯容易。小小了却。才得遮般柄霸入手。直是拨草瞻风。觅个咬猪狗恶手段。与他做冤家。眉毛厮结。禁得恶拳趯。吃得没滋味。大炉鞴中。千煅万炼。彻底净尽跳得出。无丝毫领览。超情离见。尚恐走作。锢鏴人家男女。安肯向平白地折合却。信知先达拈一机示一境。尽是脱罗笼没窠臼。曾无针锋许。与人作道理。岂不绰绰然有余裕哉</p>
<p>　　示道禅人</p>
<p>先达抱道之士。严居穴处。未曾容易。以一言半句。急于人知。日久岁深。蕴藉成熟。人自知之。便乃裹粮蹑足。而就扣问生死已躬大事。抑不得已。略露锋铓。何啻青天轰霹雳。只要当人于声前领略。得一个半个。担荷得行。便解据虎头收虎尾。为如来种草。岂可胡乱。朝咒暮咒。而欲使之然耶。年来此道大不振者无他。盖为人师者。眼脑不正当。自无见处。但以名利得失居怀。深怕人道他无机缘。昼三夜三。于古人方册中。颠倒熟念。酿在第八识田中。准拟学者来问。贵图口不空。恰如羊屙屎。才竖起尾巴。便有百千颗落地。学者眼目不明。如何辨白。尽情深信。一盲引众盲。相牵入火坑。所谓打初不遇作家。到底翻成骨董。若是达磨儿孙。决欲洞明祖翁家里事。直须一刀两段。肚里无一丝毫系念。只就无系念处。看个话头。六祖示明上座道。不思善不思恶。正恁么时。如何是明上座。父母未生前本来面目。但如此看来看去。到词穷理尽。没奈何处。蓦然看透。便是一生参学事毕</p>
<p>　　示光禅人</p>
<p>马祖道。即心即佛。非心非佛。不是心不是佛不是物。与么揭示学者。恰如掘个深坑。活埋了人。却向上面奠祭也。德山一条白棒。佛来也打。祖来也打。又道三十年来。未曾打着个独脱底。何曾梦见达磨未来时汗臭气在。衲僧家。十二时中。行住坐卧。如火烧水。莫夸少壮。休论老成。一处错踏翻。千处百处一时透。如狮子王吒沙地哮吼一声。壁立万仞。岂不庆快平生。当人幸有如是威光。幸有如是受用。不肯回头自觑捕。多是坐在他人语默里。及至终身无所成立。若要易会。不必泥在三条椽下。但向逆顺堆中。攧扑不碎。自觉省力。便是破家散宅时节至矣</p>
<p>　　示觉禅人</p>
<p>蕴扶宗竖教英气。本色行脚道流。不在游州猎县。观境致过时。务要与生死两字作头底。直截荷负。跳出断常窠臼。识得祖父田园落着。收拾契券一一分晓。不被他人侵疆犯界。然后见佛杀佛。见祖杀祖。破尽上祖生涯都无顾藉。着弊垢衣。入群魔队中。靡所不为。仰不愧天。俯不愧人。颟颟顸顸。大棒打不回头。千人万人罗笼不住。一旦业缘成就。被人推出。向曲彔床上。胡言汉语。欺贤罔圣。世人说不到处一一说出。世人做不到处一一做出。傍观者为他面热汗下。渠只闲闲地。神色俨然。到者般田地。亦未称扶竖正宗意气何。况末上。被邪师引入草窠里。以沙糖蜜汤。甜其舌头。才有些儿黄连气味。便自忌讳。如此永为废人。学道至要。别无他术。须是硬靠却咬猪狗手段。吃得没滋味。禁得想钳锤。千煅万炼。胸次净裸裸地。全无佛法道理。但恁么研究。如人学射。久久自然中的。诚不诬矣</p>
<p>　　示应禅人</p>
<p>昔世尊在灵山会上。百万众前。拈起一枝花。独迦叶尊者一人。破颜微笑。世尊便云。吾有正法眼藏。涅槃妙心。分付摩诃迦叶。劈头一错。直至如今。代代相传。分宗列派。承虚接响。实谓世尊。有禅道佛法可分付与人。未学纷纷不本其由。抛家失业。伶俜辛苦。奔南走北。向诸方老和尚舌头上。觅禅觅道。觅佛觅法。将心等他分付。殊不知剑去久矣。方乃刻舟。若是大丈夫汉。皮下有血。终不吃别人残羹馊饭。直下自家竖起脊梁。如银山铁壁相似。于一切善恶逆顺境界中。摇撼不动。二六时中。默默地回光返照。冷眼觑捕。蓦然觑透父母未生已前本来面目。脱体虚凝。湛然常寂。尽大地都卢是个解脱门。到此境界。暗里点首自肯。已谓世出世间。无第二人。岂知正是堕在解脱深坑。无生法窟。又谓之黑山下。恰似魂不散底死人。守定老鼠。三寸眼光。以为究竟极则。如此见解。有什么快活处若真踏着不疑之地。曾经本色大炉鞴中。煅炼出来。如金翅擘海。猛虎插翼。岂有许多栖泊处。白日只闲闲地。要用便用。信手拈来。端若县崖石裂。谁能禁止之耶。是故普化和尚。每于街头道。明头来明头打。暗头来暗打。四方八面来旋风打。虚空来连架打。临济令侍者搊住云。总不与么时如何。化云明日大悲院里有斋。所谓。如人善射。箭不虚发。临济虽则坐筹惟幄。决胜千里。侍者撞入重围。几乎收身不上。普化纵饶八面受敌。要且无佛法身心。乌巨若更忉忉。定招拔舌地狱</p>
<p>　　示白云然长老</p>
<p>佛祖阃域。衲僧巴鼻。如大火聚。无一针锋许。与人作道理凑泊。只贵当人。具逸群气概。直截荷负。譬如真狮子王哮吼一声。壁立万仞。始见不孤从上爪牙也。灵山拈花已前。少林直指之后。绳绳相继。如镜照像。毫发无差。皆是夙承愿力。提持遮一着子。非独与天下人。抽钉拔楔。至于九有四生。俾令洞彻。正知正见。是为大丈夫。成就大丈夫事</p>
<p>神光不昧。万古徽猷。只此灵锋。阿谁敢拟。大凡超宗之士。垂手为人。等闲示一机一境。快如倚天长剑相似。直下取人命根。了无异辙。终不向平地上。与人和泥合水。岩头谓。一一从自己胸襟流出。盖天盖地。岂虚语哉</p>
<p>　　示哲玟二禅人干帐</p>
<p>有祖已来。未尝容易以禅道佛法。指示学者。谓之学道捷径。只要当人去却今时。向父母未生已前。混沌未分之际。直截担荷。如龙得水。似虎靠山。一切处澄澄湛湛。一切处生杀自由。一切处自能生风起草。不著有为。不坐无为。如斩一綟丝。一斩一切斩。如染一綟丝。一染一切染。通上彻下。全体是个大解脱门。佛法世法。打成一片。何处有一丝毫许外物之为障碍。学道人力学而不悟者。病在泥于古人言句处。病在坐着胜妙境界处。病在空洞无象处。病在以禅道佛法居怀处。病在却迷就悟处。病在最初不遇善知识。引入葛藤窠里处。此数病。非但初机晚进有之。从上大尊宿。悟彻本心。见彻本性。自己本地风光现前。大法不明。亦有此病。看他兴化和尚为众曰。我闻前廊也喝。后架也喝。诸子莫盲喝乱喝。直饶喝得兴化。上三十三天。扑下来一点气息也无。待兴化苏省起来。向汝道未在。何故。我未曾向紫罗帐里撒真珠。与尔去在。兴化直截担荷。骑贼马赶贼。只是未得剿绝。前途撞着知音。分明举似。必为圆却遮话</p>
<p>　　示源监寺</p>
<p>源监寺余俗门昆仲也。未出父母胞胎已前。虽然各不知其名字为谁。便乃以法义相资。如水入水。及其出父母胞胎。以至长成。舍家出家。圆顶方服。出丛林入保社。见善知识。敦其法义。分其皂白。丝毫不差。余业缘所钟。备员深山古寺。不远千里而来。以道相聚。日久岁深。为左右臂。戮力赞成。益见法义照着厚矣。予年来老景侵寻。方且乞闲。偶来告别曰。萝庵师伯。卵塔虽成。四面墙堑未就。恐牛羊践蹂。于义不便。欲往谒诸檀越。一等圆备。余嘉其法义。愈坚金石。故不敢留。昔肃宗帝问忠国师。百年后所须何物。国师云。为老僧造个无缝塔。帝云请师塔样。国师良久云。会么。帝云不会国师云。吾有侍者耽源。却谙此事。请诏问之。国师迁化后。帝诏耽源问之。云相之南。潭之北。中有黄金充一国。无影树下合同船。琉璃殿上无知识。嗄。国师好个塔样。被耽源一句。钉翻却了也直得七穿八穴。描也描不成。画也画不就。遂成丛林话霸。且毕竟唤那个。作国师塔样。有般瞎汉便道。即此良久处。更引外道问佛世尊良久。以为证据若如此。何异盲人摸象。要见国师塔样。远之远矣前途有问源监寺。师伯无缝塔样。如何对他。急着精彩。下取一转语</p>
<p>　　葛主薄请跋　先知府信斋遗偈</p>
<p>有力量大丈夫。出游人间。自诗书由富贵致君泽民。不被利名关锁。二六时中。一动一静。一条脊梁过。如生铁铸就。一切世间。逆顺境界。摇撼不动。何故如此。盖为最初发一念时。撞入母胎中。便具正因正见。炼磨纯熟。才出头来。一拨便转。本地风光。顿尔现前。不假他求。及至出生入死。超然卓绝。谈笑说偈。恰如平日。终无别道理。正所谓。生如着衫。死同脱裤。信斋今日之设。岂虚语也欤。且如信之一字。如何提掇。如何受用。便乃如是灵验。莫是信是道源功德母。长养一切诸善根。能尔耶。且莫错会。要见信斋直截处切忌向纸上卜度</p>
<p>　　示殊禅人</p>
<p>达磨未离西竺。便将一条断贯索。穿却天下人鼻孔。及乎远泛孤舟。游梁历魏。见武帝笑谈间。不觉失却此索子。便乃无顿浑身处。直往嵩山九年面壁。求生不得。求死不得。被人唤作壁观婆罗门。那知深雪中。有个不识好恶汉。拾得此索。返将穿却鼻孔。渠无面目得见人。复回熊耳峰前。做许多鬼怪。而今学道人。不原所以。将谓西来单传心印。直指人心。见性成佛。实有恁么事。昼三夜三。拚却性命。抵死穷究。无乃错之甚耶。殊禅人质直无伪。深知此索子。不是口耳传受而得之。朅来深山穷谷中。道聚究研。要知落着分晓。诚不易得。回观此山。食指既多。常住不给。不忍坐视发心。为众持钵。余嘉其志不凡。临行欲语。故书此以赠之。但向红尘逆顺堆里。默默提撕。蓦地一齐失却。归来与汝三十拄杖</p>
<p>　　灵隐佛海会中五比丘。行丐求法语</p>
<p>行脚高士。跳出荆棘林。踏翻狮子窟。周行无辙迹。四顾绝遮拦。见佛祖如生冤家。闻禅道如风过树。向祖师门下。尚未得其仿佛。何况末上立志不坚。扶篱摸壁。隈隈[毯-炎+崔][毯-炎+崔]。二十四气。一时发现。随群逐队。也道拨草瞻风。见善知识。轻轻拨着。便见魂飞胆丧。若无定龙蛇眼目。如何辨别。岂不见。云峰悦见大愚芝。首闻大家相聚吃茎齑之语。便乃倒戈卸甲。然后历试诸难。初无玄妙语与之商确。只云佛法未怕烂却。考其心肝。见其壮志。过如铁橛子。逐引入堂司。一日坐后架。桶篐爆堕地。激发本地风光。明见本来面目。走到方丈。口似磉盘。知他底里如何。密庵口门窄。不能为汝说。归到荆棘林中。考瞎秃必为道破</p>
<p>　　示中侍者</p>
<p>得之于心。应之于手。如珠走盘。不拨自转。二六时中。折旋俯仰。入魔宫探虎穴。上刀山攀剑树。乃是当人着着得力行履处。便能以此心。入红尘堆里。逆顺界中。与一切人。和泥合水。拔楔抽钉。令他不觉不知。蓦地见彻本心。悟其本性。不在内不在外不在中间。人人鼻孔辽天。个个壁立万仞。方敢称为行脚道流。若只守一机一境。终日冷湫湫地打坐。等个悟来。便是丧达磨正宗魔子也。宜善思之</p>
<p>　　答卜运属</p>
<p>向者不敢疏外。辄以管见不情之语。上浼台听。重蒙不鄙。复有所问。只据目前。聊举一二。昔庞居士李都尉。皆是诚心笃信。自己分上。有盖天盖地。出格超量底事。从上若佛若祖。互相出来。横说竖说。未曾说着处。便乃遍扣宗师。以期深彻证悟为地头。后皆得柄[標-示+(革*月)]入手。不被世间出世间法罗笼得住。庞居士有偈云。十方同聚会。个个学无为。此是选佛场。心空及第归。李都尉道。参禅须是铁汉。着手心头便判。直趣无上菩提。一切是非莫管。看他二贤揭示。过如生铁橛。终不肯妄通消息。正所谓一滴狮子乳。迸散十斛驴乳也。每见士大夫。着意学此道极多。只恐末上撞着道眼不明宗师。胡说乱道。将古今言句。妄意穿凿。以为极则。贵图称他会禅。此是第一等大病。恰如一件好物。十分现成。被人雕刻。作千般奇怪。以失其真。深可怜悯。若欲着实理会父母未生已前一着子。到大年三十日临行之际得力。不被生死两字搅吵。须是自家回光返照。向己躬脚跟下。时时推勘。看是什么。推来推去。推到无依倚处。平生机智伎俩净尽。蓦然一念顿消。心花发现。尘劫来事。尽在于今。好也添一丝毫不得。恶也添一丝毫不得。便是从前着衣吃饭个官人。别无奇特玄妙理性可说。不妨庆快平生。灯下聊书大概。以助真源知我罪我尽在是矣</p>
<p>　　示辉禅人</p>
<p>夙植般若种智。英俊上士。才出母胎。立志挺然。与时流迥绝。行脚见知识。决要透脱生死大事。深期远到。终不肯妄自尊大。求寮舍稳便。四事丰饶为得计。然而透脱此一事。非是博闻强记。智识过人。而能企及。亦非一味忘怀。百不知百不会。而能造诣。十二时中。行住坐卧。譬如大辟罪人。款案已就。平生有大机智。到个里总用不着。只待一死而已。一旦押到市曹。魂魄都不知落着。蓦被人从背后一刀两段。便是百了千当。参禅做工夫。无他术。须是恁么提掇。方可有明悟底时节。若是随搂摗。驴年也未梦见</p>
<p>　　示临禅人</p>
<p>本色参学道流。入丛林见知识。决欲洞明生死己躬大事。无非具杀人不眨眼底气概。更不思前算后。[拚-ㄙ+ㄊ]其性命。都无顾藉。一向硬赳赳地。将心就一处研究。不舍昼夜。蓦然一觑觑透。一咬咬断。通上彻下。全体是个大解脱门。活鱍鱍地。见佛见祖。如破草鞋闻禅与道。如风遏树。亦未是泊头处在。正好入大炉鞴中煅炼。直教圣凡情量。彻底净尽。透得金刚圈。吞得栗棘蓬。逗到大休大歇之场。身心若枯木寒灰。大棒打不回头。千人万人。罗笼不住。白日只闲闲地。出一言半句。快如倚天长剑。便能杀人。亦能活人。千变万化。卓卓尽超格。则诸圣着眼不到。万灵瞻仰无门。亦未可共语临济宗旨。更须知有入林不动草。入水不动波一着子。且道。如何是入林不动草。入水不动波一着子。问取上人</p>
<p>　　示觉禅人</p>
<p>人人自有。一条通天活路。未曾蹈着时。行住坐卧。如人醉酒。东西不辨。南北不分。及乎一日踏着路头滑脱。东去也由我。西去也由我。终不被别人胡乱指注。错其正路。所以释迦老子。末上踏着此路。便道未离兜率已降王宫。未出母胎度人已毕。及至灵山会上百万众前。卷舒自在。纵夺临时。诸天捧花无路。外道潜觑不见。也不出遮条路子。流落人间。岁月浸久。相习成风。分枝列派。各宗其宗。主其法者。不遵正路。专事邪佞诡诈。巧言令色。诱引人家男女。向草窠里辊。从劫至劫。枉受轮回。其间一个半个。蓦自知非回首。就有道一言之下。心地开豁。如杲日当空。无一点云翳。何患路头不正也。前途忽有问上人如何是径山正底路头。只对他道。但辨肯心。必不相赚</p>
<p>　　示真隐朱居士</p>
<p>承喻。二十岁时。便知自己一段大事。此乃是无量劫来。般若光中熏习。今生出头来便尔也。又道。每与尊宿往来。稍稍纯熟。不至费力。窃观来教。语意亹亹。非是错用其心也。且为说个喻子。恰如被人引向大官驿路上合眼也日行千万里。都无疑虑。但不曾撞着个恶手段。从面前劄个硬塞。后面驱重兵赶逐直是上天无路。入地无门。求生不得。求死不得。平生学得机智。到遮里一点也用不着。果夙有力量。抖擞精神。蓦地拶得一路通。四方八面。活鱍鱍地。千人万人。罗笼不住。恁时方有自由自在分。终日在声色中出没。声色不能染污。世出世间。如莲花不着水。岂不庆快平生。若只管向他人口头取辨。方策中寻。要契合心田。纵饶参到弥勒下生。也不能得悟。也不能得安乐。何故。盖起心动念。便被情识欃先为累也。所以二祖参初祖。种种说心说性。祖乃示一偈云。外息诸缘。内心无喘。心如墙壁。可以入道。初无奇异语似之。外息诸缘。内心无喘。且置之勿论。作么生说个心如墙壁。可以入道。遮里疑不破。只在遮里疑。古者道。大疑之下。必有大悟。诚不诬也</p>
<p>　　为南上座下火</p>
<p>一人发真归元。十方虚空。[祝/土]着磕着。便乃以四大为正体。以生死为妙用。以寿龄修短。为游戏之场。以毕尽寂灭为归根得趣。遂以火炬划一划云。尽从遮里流出。南上座急谛听。莫迟疑。斫却那边无影树。却来火里倒抽枝</p>
<p>　　为隆浴主入塔</p>
<p>遮些骨头。硗硗誵誵。奇奇怪怪。他人住处不肯住。他人爱处不肯爱。每来室中。丁字着脚。上门上户。却似少他禅债。而今罢战不征。别是一般光彩。隆浴主。隆浴主。且道。是什么光彩。多子塔前。香云叆叆</p>
<p>　　塔铭</p>
<p>　　　　正议大夫刑部尚书侍读兼太子詹事广陵郡开国侯食邑一千户葛邲　撰</p>
<font SIZE="2">
<p>　</p>
</font>
<p>释迦如来。灭度之后。其徒未免囿于名相。至达磨西来不立文字。直指人心见性成佛。而人始知佛之所以为佛也。六传而至大鉴。五宗而得临济。而佛之道益光明盛大。而不可掩矣。临济之宗。直截根源。不涉阶级。全机大用。棒喝齐施。或者喜其路之捷而得之速也。然未免承虚接响。错认话头。拨无因果。生大我慢。却堕邪见。了不觉知。自非有明眼宗师。见处分明。行处稳实。则何以倒用横拈。得大总持炉鞴后学。皆成法器耶。近世卓然杰出了此事者。则天童密庵师也。密庵得法于应庵华。华得法于虎丘隆。隆得法于圆悟勤。盖临济之正宗。丛林之巨擘也。师讳感杰。俗姓郑福州福清人。密庵其自号也。母尝梦灵山老僧入其舍。已而生。师自幼颖悟不凡。每厌尘染。欲求出世间法。及受戒为僧。不惮游行。遍参知识。初谒应庵。孤硬难入。属遭呵咄。心不退转。久而相契。遂蒙印可。自此道价益喧。人天推出。其分坐而说法。则见于吴门之万寿。四明之天童。其正坐而说法。则见于三衢之乌巨。之祥符。金陵之蒋山。无锡之华藏。所至之处。举扬宗旨。露裸裸活鱍鱍。七纵八横。无少挂碍。然十二时中。步步皆踏实地。虽不待修证。而修证未尝忘。虽不假精进。而精进未尝怠。滴水滴冻。照莹明彻。遂使天下衲子。响合云臻。相遇诸途。则曰何不礼师去。文彩既彰。声名上达。淳熙四年。有旨住径山。召对选德殿。问佛法大要。开堂灵隐。又遣中使降香。道俗观者如堵。七年自径山迁灵隐。上亲洒宸翰。询以法要。又遣侍臣。以圆觉经中四病为问。师皆以实语对。恩遇甚宠。十一年归老于天童。十三年六月忽示微疾。十二日趺坐而逝。年六十有九。腊五十有二。葬于寺之东。师应机接物。威仪峻整。昼则危坐正襟。以表众视。夜则巡堂剔炬。以警众昏。纯白之行。终老不移。坚固之身。至死不坏。所遗齿发多生舍利。人以为异云。约斋居士张镃。常参学于师。师亡复经纪其后事。其他嗣法者数十辈。而了悟崇岳尤杰然者也。邲效官中都。与师相见。或道话终日。亹亹忘倦。别去数以书相闻。临寂又以书为别。既葬。参学弟子慧光。以塔铭为请。辞之请益坚。乃为之铭曰</p>
<p>　曹溪一滴　　源深流长　　至于临济</p>
<p>　其道益张　　如击石火　　如闪电光</p>
<p>　不离当处　　觌面承当　　猗欤杰公</p>
<p>　直造其堂　　行解相应　　非断非常</p>
<p>　一音演畅　　七坐道场　　众生病恼</p>
<p>　我为医王　　众生沉溺　　我为舟航</p>
<p>　坐断报化　　不涉周章　　闻者见者</p>
<p>　踊跃腾骧　　疑情顿释　　如叶殒霜</p>
<p>　宗风不坠　　繄师栋梁　　名满天下</p>
<p>　若为盖藏　　作奇特会　　空费商量</p>
<p>　此一转语　　为师举扬　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 