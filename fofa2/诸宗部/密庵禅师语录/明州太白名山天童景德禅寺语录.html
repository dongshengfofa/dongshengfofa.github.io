<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>明州太白名山天童景德禅寺语录</p>
<p>　　　　参学小师　崇岳　了悟　等编</p>
<p>淳熙十一年正月。在平江元知府庵受请。上堂。举先应庵受天童请日偈毕。乃云。山僧亦有一偈。举似大众。去年八月间。得旨与安闲。摆动水云性。纵步到阳山。元宅诸子第。忻然力追攀。庵居三个月。开怀宇宙宽。忽接四明信。来书意盘桓。天童虚法席。使君语犹端。迢迢遣专使。不问路行难。山僧临晚景。不敢自相瞒。捶鼓乐与行。四众亦欣欢。先师未了底。应是起波澜。敢问大众。如何是先师未了底。一回饮水一回噎。临济德山俱汗颜</p>
<p>上堂。祖师心印。不涉言诠。问讯烧香。早成多事。行棒行喝。开眼尿床。举古举今。泥中洗土。别有向上一路。千圣不传。总是熟睡饶谵语。衲僧家。心愤愤口悱悱。到者里。如何即是。以拂子击禅床云。衲帔蒙头万事休。此时山僧都不会</p>
<p>上堂。举玄沙问镜清。不见一法。是大过患。汝道不见是什么法。清指露柱云。莫是不见遮个法么。沙云。浙中清水白米从汝吃佛法未梦见在。师云。二尊宿蓦劄相逢。大似小儿则剧相似。佛法身心何在。先应庵拈云。镜清放顽。佛也不奈伊何。若不是玄沙识破。几被露柱吞却。师喝云。若教频下泪。东海也须干</p>
<p>结夏上堂。二千年前旧公案。今日拈来重剖判。任是铁眼与铜睛。也须更入红炉煅。众中忽有个不受人瞒底。出来道。尽大地是个红炉。也煅某甲不破。只向他道。我也知尔向鬼窟里作活计</p>
<p>约斋张直阁书至上堂。佛佛授手。祖祖相传。不昧见闻觉知。突出衲僧巴鼻。风行草偃。水到渠成。如太阿在手。凛凛神威。谁敢正眼觑。着。所以诸佛以此出世。祖师以此西来。乾坤以此覆载。日月星辰以此照临。天堂地狱以此而分善恶。四圣六凡以此头出头没。衲僧家以此提向上钳锤。碎圣凡窠臼。窠臼若尽。直得上无攀仰。下绝弓躬。常光现前。壁立万仞正与么时。如何与约斋相见。良久云。锋铓影里分缁素。鼻孔依前搭上唇。复说偈曰。居于富贵中。不为富贵误。赤手挨开解脱门。四方八面俱独步。佛祖不知由。凭谁立本据。咄咄咄。力[囗@力]希。闻见觉知齐合掌。铁牛生得凤凰儿</p>
<p>上堂。举僧问赵州。澄澄绝点时如何。州云。犹是人家客作汉师云遮僧置个问端。不妨崄峻。争奈赵州有起膏盲底手段。虽然如是。总落在天童手里。毕竟如何。喝一喝。下座</p>
<p>上堂。十五日已前。开池不待月。十五日已后。池成月自来。正当十五日。吹无孔笛。唱太平歌。佛及众生。同声唱和。且超群拔萃一句。作么生道。四海浪平龙睡稳。九天云静鹤飞高</p>
<p>圣节上堂。日日是好日。时时是好时。惟有十月二十二。吉星垂照最希奇</p>
<p>上堂。说到行不到。好肉剜疮。行到说不到。扶篱摸壁。行说俱到。石笋抽条。行说俱不到。担雪填井。离四句绝百非即不问。诸人且道。文殊问不二法门。维摩因什么默然。喝一喝云。贪他一粒粟。失却半年粮</p>
<p>上堂。举僧问云门。不起一念。还有过也无。云门对他道须弥山。师云。大小云门。话头也不识</p>
<p>上堂朝说暮说。展演河沙句义。不是衲僧分上事。行棒行喝。敲床竖拂。扬眉瞬目。不是衲僧分上事。透出两重关。逗到不疑之地。正好朝打三千。暮打八百。且道过在什么处。欲得不招无间业。莫谤如来正法轮</p>
<p>天童语录终</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>