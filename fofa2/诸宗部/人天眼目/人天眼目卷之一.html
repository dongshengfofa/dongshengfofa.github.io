<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>人天眼目卷之一</p>
<p>　　临济宗</p>
<p>师讳义玄。曹州南华人也。俗姓邢。幼而颖异。长以孝闻。及落发受具。居于讲肆。精究毗尼。博赜经论。俄叹曰。此济世医方也。非教外别传之旨。即更衣游方。首参黄檗。次谒大愚。其机缘语句。载于行录。既受黄檗印可。寻抵河北镇州城东南隅。临滹沱河侧。小院住持。其临济因地得名。唐咸通八年丁亥四月十日。摄衣据坐与三圣问答毕。寂然而逝。门人以师全身。建塔于大名府西北隅。敕谥慧照禅师。塔号澄灵</p>
<p>　　四料拣</p>
<p>师初至河北住院。见普化克符二上座。乃谓曰。我欲于此建立黄檗宗旨。汝可成褫我。二人珍重下去。三日后。普化却上来问云。和尚三日前说甚么。师便打。三日后。克符上来问。和尚昨日打普化作甚么。师亦打。至晚小参云。我有时夺人不夺境。有时夺境不夺人。有时人境俱夺。有时人境俱不夺</p>
<p>僧问。如何是夺人不夺境。师云。煦日发生铺地锦。婴儿垂发白如丝(大慧云。此二句。一句存境。一句夺人)</p>
<p>僧问。如何是夺境不夺人。师云。王令已行天下遍。将军塞外绝烟尘(大慧云。上句夺境。下句存人)</p>
<p>僧问。如何是人境俱夺。师云。并汾绝信独处一方(大慧云。便有人境俱夺面目。又云。吾初读诸家禅录。见并汾纪信之语。深以为疑。虽诘诸老。皆含糊不辨。既阅临济语。则知绝信二字。盖并汾二州名。僧问人境两俱夺。答云。独处一方。其旨晓然。方悟诸师之集皆有鸟焉之误)</p>
<p>僧问。如何是人境俱不夺。师云。王登宝殿。野老讴歌(大慧云。此是人境俱不夺也)</p>
<p>　　克符颂</p>
<p>夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌面无回互。还应滞网罗(大慧云。此颂大概在骊珠光灿烂蟾桂影婆娑之上。盖此二句是境也。学人问夺人不夺境。拟欲求玄旨思量反责么。大意只是。不可思量拟议。思量拟议。学人蹉却觌面相呈一着。则被语言罗网矣)</p>
<p>夺境不夺人。寻言何处真。问禅禅是妄。究理理非亲。日照寒光澹。山遥翠色新。直饶玄会得。也是眼中尘(大慧云。要会日照寒光澹山摇翠色新么。此二句是境。直饶玄会得。也是眼中尘。便夺了也)</p>
<p>人境两俱夺。从来正令行。不论佛与祖。那说圣凡情。拟犯吹毛剑。还如值目盲。进前求解会。特地斩精灵(大慧云。正令既行。不留佛祖。到这里进之退之。性命总在师家手里。如吹毛剑。不可犯其锋也)</p>
<p>人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦溺在无缘(大慧云。若要分明理会得临济意。但向当时垂示处看)</p>
<p>师示众云。如诸方学人来。山僧此问。作三种根器断。如中下根器来。我便夺其境。而不除其法。或中上根器来。我便境法俱夺。如上上根器来。我便境法人俱不夺。如有出格见解人来。山僧此间。便全体作用。不历根器。大德到这里。学人着力处不通风。石火电光即蹉过了也。学人若眼目定动。即没交涉(凡五家宗主垂示处称师。后皆仿此)</p>
<p>南院。颙问风穴昭(亦作沼)云。汝道。四料拣。料拣何法。穴云。凡语不滞凡情。既堕圣解。学者大病。先圣哀之。为施方便。如楔出楔。院问</p>
<p>如何是夺人不夺境(首山等答皆附)穴云。新出红炉金弹子。簉破阇黎铁面门。首山云。人前把出远送千峰。法华举云。白菊乍开重日暖。百年公子不逢春。慈明圆云。神会曾磨普寂碑。道吾真云。庵中闲打坐。白云起峰顶。圆悟勤云。老僧有眼不曾见。达观颖云。家里已无回日信。路遥空有望乡牌。石门聪云。山河大地</p>
<p>如何是夺境不夺人。穴云。刍草乍分头脑裂。乱云初绽影犹存。山云。打了不曾嗔。冤家难解免。华云。大地绝消息。翛然独任真。明云。须信壶中别有天。吾云。闪烁红旗散。仙童指路亲。圆悟云。阇黎问得自然亲。观云。沧海尽教枯到底。青山直得碾为尘。门云。番人失[疊*毛]帐</p>
<p>如何是人境俱夺。穴云。蹑足进前须急急。促鞭当鞅莫迟迟。山云。万人作一冢。时人尽带悲。华云。草荒人变色。凡圣两俱忘。明云。寰中天子敕。塞外将军令。吾云。刚骨尽随红影没。苕苗总逐白云消。悟云收。观云。天地尚空。秦日月。山河不见汉君臣。门云。有何佛祖</p>
<p>如何是人境俱不夺。穴云。帝忆。江南三月里。鹧鸪啼处百花香。山云。问处分明答处亲。华云。清风伴明月。野老笑相亲。明云。明月清风任往来。吾云。久旱逢初雨。他乡遇故知。悟云放。观云。莺啭上林花满地。客游三月草侵天。门云。问答甚分明</p>
<p>　　翠岩颂(名可真兴化莆田人嗣慈明)</p>
<p>夺人不夺境。日月自流迁。山河及大地。片雨过蛮天</p>
<p>夺境不夺人。问禅何处亲。相逢不只揖。晓夜渡关津</p>
<p>人境两俱夺。声鼓坠红楼。纵横施巨阙。谁敢立当头</p>
<p>人境俱不夺。阎浮转几遭。面南看北斗。争得合伊曹</p>
<p>　　佛鉴(名惠勤)</p>
<p>瓮头酒熟人皆醉。林上烟浓花正红。夜半无灯香合静。秋千垂在月明中</p>
<p>莺逢春暖歌声滑。人遇时平笑脸开。几片落花随水去。一声长笛出云来</p>
<p>堂堂意气走雷霆。凛凛威风掬霜雪。将军令下斩荆蛮。神剑一挥千里血</p>
<p>圣朝天子坐明堂。四海生灵尽安枕。风流年少倒金樽。满院桃花红似锦</p>
<p>　　总颂</p>
<p>千溪万壑归沧海。四塞八蛮朝帝都。凡圣从来无二路。莫将狂见逐多途</p>
<p>　　三句</p>
<p>师因僧问。如何是真佛真法真道。乞垂开示。师云。佛者心清净是。法者心光明是。道者处处无碍净光是。三即一皆空而无实有。如真正道人。念念不间断。达磨大师。从西土来。只是觅个不受惑底人。后遇二祖。一言便了。始知从前虚用工夫。山僧今日见处。与佛祖不别。若第一句中荐得。堪与佛祖为师。若第二句中荐得。堪与人天为师。若第三句中荐得。自救不了。僧问</p>
<p>如何是第一句(风穴以。下答附)师云。三要印开朱点窄。未容拟议主宾分。风穴云。随声便喝。道吾真云。直下冲云际。东山绝往来。海印信云。那吒忿怒。云峰悦云</p>
<p>　　垂手过膝</p>
<p>如何是第二句。师云。妙解岂容无著问。沤和争负截流机。穴云。未开口前错。吾云。面前渠不见。背后称冤苦。印云。衲僧罔措。峰云。万里崖州</p>
<p>如何是第三句。师云。看取棚头弄傀儡。抽牵元是里头人。穴云。明破则不堪。吾云。头上一堆尘。脚下三尺土。印云。西天此土。峰云。粪箕扫帚</p>
<p>慈明示众云。先宝应曰。第一句荐得。堪与佛祖为师。第二句荐得。堪与人天为师。第三句荐得。自救不了。山僧即不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。住也乾坤黯黑日月无光。汝等诸人。何处出气。如今还有出气者么。有即出来对众出气看。若无山僧今日与尔出气去也。乃嘘一声卓拄杖下座。石门聪云。第一句荐得石里迸出。第二句荐得挨拶将来。第三句荐得。自救不了</p>
<p>　　三玄三要</p>
<p>师云。大凡演唱宗乘。一语须具三玄门。一玄门须具三要。有权有实。有照有用。汝等诸人作么生会。后来汾阳昭和尚。因举前话乃云。那个是三玄三要底句</p>
<p>僧问。如何是第一玄。汾阳云。亲嘱饮光前。吾云。释尊光射阿难肩</p>
<p>如何是第二玄。汾云。绝相离言诠。吾云。孤轮众象攒</p>
<p>如何是第三玄。汾云。明镜照无偏。吾云。泣向枯桑泪涟涟</p>
<p>如何是第一要。汾云。言中无作造。吾云。最好精粗照</p>
<p>如何是第二要。汾云。千圣入玄奥。吾云。闪烁乾坤光晃耀</p>
<p>如何是第三要。汾云。四句百非外。尽踏寒山道。吾云。夹路青松老</p>
<p>　　汾阳颂(并)总</p>
<p>第一玄。照用一时全。七星光灿烂。万里绝尘烟</p>
<p>第二玄。钩锥利便尖。拟议穿腮过。裂面倚双肩</p>
<p>第三玄。妙用具方圆。随机明事理。万法体中全</p>
<p>第一要。根境俱忘绝朕兆。山崩海竭洒飘尘。荡尽寒灰始得妙</p>
<p>第二要。钩锥察辨呈巧妙。纵去夺来掣电机。透匣七星光晃耀</p>
<p>第三要。不用垂钩并下钓。临机一曲楚歌声。闻者尽教来反照(一作闻了悉皆忘反照)</p>
<p>三玄三要事难分。得意忘言道易亲。一句明明该万象。重阳九日菊花新</p>
<p>　　慈明</p>
<p>第一玄。三世诸佛拟何宣。垂慈梦里生轻薄。端坐还成落断边</p>
<p>第二玄。灵利衲僧眼未明。石火电光犹是钝。扬眉瞬目涉关山</p>
<p>第三玄。万象森罗宇宙宽。云散洞空山岳静。落花流水满长川</p>
<p>第一要。岂话圣贤妙。拟议涉长途。抬头已颠倒</p>
<p>第二要。峰顶敲楗召。神通自在来。多闻门外叫</p>
<p>第三要。起倒令人笑。掌内握乾坤。千差都一照</p>
<p>报汝通玄士。棒喝要临时。若明端的旨。半夜太阳煇。竹庵(名士圭成都史氏子嗣佛眼)示众云。临济道。一句中须具三玄门。一玄门须具三要。大众事因叮嘱起。展转见誵讹。听取一颂。句中难透是三玄。一句该通空劫前。临济命根元不断。一条红线手中牵</p>
<p>　　四喝</p>
<p>师问僧。有时一喝如金刚王宝剑。有时一喝如踞地师子。有时一喝如探竿影草。有时一喝不作一喝用。汝作么生会。僧拟议。师便喝</p>
<p>　　寂音尊者颂</p>
<p>金刚王剑觌露堂堂。才涉唇吻即犯锋铓踞地师子本无窠臼。顾伫停机即成渗漏</p>
<p>探竿影草不入阴界。一点不来贼身自败</p>
<p>有时一喝不作喝用。佛法大有只是牙痛</p>
<p>首山示众云。老僧寻常问汝道。这里一喝不作一喝用。有时一喝作问行。有时一喝作探竿影草。有时一喝作踞地师子。有时一喝作金刚王宝剑。若作问行来时。急着眼看始得。若作探竿影草。尔诸人合作么生。若作踞地师子。野干须屎尿出始得。若作金刚王宝剑用时。天王也须脑裂。只与么横喝竖喝。总唤作道理商量</p>
<p>　　汾阳</p>
<p>金刚宝剑最威雄。一喝能摧万仞峰。遍界乾坤皆失色。须弥倒卓半空中</p>
<p>金毛踞地众威全。一喝能令丧胆魂。岳顶峰高人不见。猿啼白日又黄昏</p>
<p>词锋探草辨当人。一喝须知伪与真。大海渊澄涵万象。休将牛迹比功深</p>
<p>一喝当阳势自彰。诸方真有好商量。盈衢溢路歌谣者。古往今来不变常</p>
<p>　　智海普融</p>
<p>一喝金刚剑用时。寒光烁烁射坤维。语言拟议伤锋刃。遍界髑髅知不知</p>
<p>一喝金毛轻踞地。檀林袭袭香风起。虽然爪距不曾施。万里妖狐皆远避</p>
<p>一喝将为探竿草。南北东西无不到。短长轻重定锱铢。平地茫茫须靠倒</p>
<p>一喝不作一喝用。三世古今无别共。落花三月睡初醒。碧眼黄头皆作梦</p>
<p>　　宾主句</p>
<p>师上堂。有僧出礼拜。师便喝。僧云。老和尚莫探头好。师云。落在什么处。僧便喝。师便打</p>
<p>又有僧问。如何是佛法大意。师便喝。僧礼拜。师云。汝道好喝也无。僧云。草贼大败。师云。过在什么处。僧云。再犯不容。师便喝。是日两堂首座相见同时下喝。僧问师。还有宾主也无。师云。宾主历然。师云。大众要会临济宾主句。问取堂中二首座</p>
<p>　　慈明颂</p>
<p>啐啄之机箭拄锋。瞥然宾主当时分。宗师愍物垂缁素。北地黄河澈底浑</p>
<p>　　竹庵</p>
<p>作家相见终不错。两两同时齐啐啄。喝下虽然宾主分。争如普化摇铃铎</p>
<p>　　四宾主</p>
<p>师一日示众云。参学人大须仔细。如宾主相见。便有言说往来。或应物现形。或全体作用。或把机权喜怒。或现半身。或乘师子。或乘象王。如有真正学人。便喝先拈出一个胶盆子。善知识不辨是境。便上他境上。做模做样。学人又喝。前人不肯放。此是膏盲之病。不堪医治。唤作宾看主。或是善知识。不拈出物。随学人问处即夺。学人被夺抵死不放。此是主看宾。或有学人。应一个清净境界。出善知识前。善知识辨得是境。把得住抛向坑里。学人言。大好善知识即云。咄哉不识好恶。学人便礼拜。此唤作主看主。或有学人披枷带锁。出善知识前。善知识更与安一重枷锁。学人欢喜。彼此不辨。唤作宾看宾。大德山僧所举。皆是辨魔拣异。知其邪正</p>
<p>　　宾主问答</p>
<p>僧问风穴。如何是宾中宾。穴云。攒眉坐白云。克符云。倚门傍户。犹如醉。出言吐气不惭惶。汾阳云。终日走红尘。不识自家珍。又云。合掌庵前问世尊。慈明云。礼拜更殷勤。石门云。礼拜甚分明。雪窦云。满目是埃尘。又云噫</p>
<p>如何是宾中主。穴云。入市双瞳瞽。符云。口念弥陀双拄杖。目瞽瞳人不出头。汾云。识得衣中宝。端坐解区分。又云。对面无俦侣。明云。拄杖长在手。门云。觑地无回顾。窦云。兆分其五。又云引</p>
<p>如何是主中宾。穴云。回鸾两曜新。符云。高提祖印当机用。利物应知语带悲。汾云。金钩抛四海。玉烛续明灯。又云。阵云横海上。拔剑搅龙门。明云。横担楖[木*栗]拨乾坤。门云。往复问前程。窦云。月带重轮又云收</p>
<p>如何是主中主。穴云。磨礲三尺剑。待斩不平人。符云。横按镆鎁全正令。太平寰宇斩痴顽。僧云。既是太平寰宇。为甚却斩痴顽。符云。不许夜行刚把火。直须当道与人看。汾云。高提日月光寰宇。大阐洪音唱楚歌。又云。三头六臂擎天地。忿怒那吒扑帝钟。明云。剑握甑人手。门云。万里绝同侣。窦云。大千掜聚。又云揭</p>
<p>　　浮山颂</p>
<p>宾中宾。双眉不展眼无筋。他方役役投知己。失却衣中无价珍</p>
<p>宾中主。尽力追寻无处所。昔年犹自见些些。今日谁知目双瞽</p>
<p>主中宾。我家广大实难论。所求不吝无高下。贵贱同途一路平</p>
<p>主中主。七宝无亏金殿宇。千子常围绕圣颜。诸天不顺飞轮举</p>
<p>　　翠岩</p>
<p>宾中宾。出语不相因。未谛审思惟。骑牛过孟津</p>
<p>宾中主。相牵日卓午。展拓自无能。且历他门户</p>
<p>主中宾。南越望西秦。寒山逢拾得。拟议乙卯寅</p>
<p>主中主。当头坐须怖。万里涉流沙。谁云佛与祖</p>
<p>　　雪窦</p>
<p>宾中之宾。少喜多嗔。丈夫壮志。当付何人</p>
<p>宾中之主。玄沙猛虎。半合半开。惟自相许</p>
<p>主中之宾。温故知新。互换相照。师子嚬呻</p>
<p>主中之主。正令齐举。长剑倚天。谁敢当御</p>
<p>宾主分不分。瞒顸绝异闻。解布劳生手。寄言来白云</p>
<p>　　华严(东京名孜)</p>
<p>僧问。如何是宾中宾。孜云。客路如天远</p>
<p>如何是宾中主。云侯门似海深</p>
<p>如何是主中主。云寰中天子敕</p>
<p>如何是主中宾。云塞外将军令</p>
<p>孜云。宾中问主互换之机。主中问宾同生同死。主中辨主。饮气吞声。宾中觅宾。白云万里。故句中无意。意在句中。于斯明得。一双孤雁。扑地高飞。于斯不明。一对鸳鸯。池中独立。知音禅客。相与证明。影响之流。切须子细。良久云。若是陶渊明。攒眉便归去</p>
<p>　　四照用</p>
<p>师一日示众云。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立主立宾。合水和泥应机接物。若是过量人。向未举时。撩起便行。犹较些子。时有僧出问佛法大意。师云。汝试道看。僧便喝。师亦喝。僧又喝。师便打(先照后用)问如何是佛法大意。师便喝。复云。汝道好喝么。僧便喝。师亦喝。僧又喝。师便打(先用后照)僧入门。师便喝。僧亦喝。师便打云。好打只有先锋。且无殿后(照用同时)僧来参。师便喝。僧亦喝。师又喝。僧亦喝。师便打云。好打为伊作主不到头无用处。主家须夺而用之。千人万人。到此出手不得。直须急着眼看始得(照用不同时)</p>
<p>古德云。主一喝验宾。宾一喝验主。主再喝验宾。宾再喝验主。四喝后无宾主也。到这里主家便夺却。更不容他。慈明示众云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝。一喝云。且道。是照是用。还有缁素得出底么。若有试出来呈丑拙看。若无山僧失利</p>
<p>　　照用问答</p>
<p>问如何是先照后用。首山云。南岳岭头云。太行山下贼。佛陀逊云。红旗曜日催征骑。骏马嘶风卷阵云。道吾真云。语路分明说。投针不回避。黄龙新云。清风拂明月。五祖演云。王言如丝</p>
<p>如何是先用后照。首山云。太行山下贼。南岳岭头云。陀云。斩得匈奴首。还归细柳营。吾云。金刚觌面亲分付。语道分明好好陈。龙云。明月拂清风。祖云。其出如纶</p>
<p>如何是照用同时。山云。收下南岳岭头云。捉得太行山下贼。陀云。太行招手。子夏扬眉。吾云。佛祖道中行异路。森罗影里不留身。龙云。清风明月。祖云。举起轩辕镜。蚩尤失却威</p>
<p>如何是照用不同时。山云。昨日晴今日雨。陀云。午后打斋钟。吾云。清凉金色光先照。峨眉银界一时铺。龙云。非清风非明月。祖云。金将火试</p>
<p>汾阳云。凡一句语。须具三玄门。每一玄门。须具三要路。有照有用。或先照后用。或先用后照。或照用同时。或照用不同时。先照后用。且共汝商量。先用后照。汝也是个人始得。照用同时。汝作么生当抵。照用不同时。汝作么生凑泊。琅琊觉云。先照后用。露师子之爪牙。先用后照。纵象王之威猛。照用同时。如龙得水致雨腾云。照用不同时。提奖婴儿。抚怜赤子。此古人建立法门。为合如是。不合如是。若合如是。纪信乘九龙之辇。不合如是。项羽失千里之骓。还有为琅琊出气底么。如无山僧自道去也。卓拄杖下座</p>
<p>　　慈明颂(并总颂)</p>
<p>照时把断乾坤路。验彼贤愚丧胆魂。饶君解佩苏秦印。也须归款候皇恩。</p>
<p>用便生擒到命殂。却令苏醒尽残躯。归款已彰天下报。放汝残年解也无。</p>
<p>照用同时棒下玄。不容拟议验愚贤。轮剑直冲龙虎阵。马丧人亡血满田</p>
<p>　照用不同时。时人会者稀。秋空黄叶坠。春尽落花飞</p>
<p>　一喝分宾主。照用一时行。会得个中意。日午打三更</p>
<p>　　兴化验人(四碗四唾四瞎)</p>
<p>莫热碗鸣声(中下二机用)碗脱丘(无底语)碗脱曲(无绻缋语)碗(向上明他)当面唾(鬼语)望空唾(精魂语)背面唾(罔两语)直下唾(速灭语)不似瞎(记得语不作主)恰似瞎(不见前后语)瞎汉(定在前人分上)瞎(不见语之来处)</p>
<p>　　汾阳十智同真(佛海远着语)</p>
<p>汾阳示众云。夫说法者(满口嚼冰霜)须具十智同真(今古罕闻)若不具十智同真。邪正不辨。缁素不分(焦砖打着连底冻)不能为人天眼目(铁作面皮)决断是非(一人传虚万人传实)如鸟飞空而折翼(未举以前底)如箭射的而断弦(着力处不消一[利-禾+苔])断弦故射不中的(我要那射不中底)翼折故空不能飞(尽却尔神通妙用。又云。向什么处去)弦壮翼牢(远水不救近火)空的俱澈(瓦解冰消)作么生是十智同真(又是从头起)与诸人二点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入</p>
<p>还有点得出底么。不吝慈悲。试出来道看。若点不出。未具参学眼在。却须辨取。要识是非。面目见在。喝一喝下座</p>
<p>大慧云。汾阳老子末后。若无个面目现在。一场败阙。虽然未免丧我儿孙。喝一喝</p>
<p>寂音曰。今此法门。丛林怕怖。不欲闻其声。何以言之。诸方但要平实见解。执之不移。只欲传受。不信有悟。假使汾阳复生。亲为剖析。亦以为非。昔阿难夜经行次。闻童子诵佛偈。若人生百岁。不善水潦鹤。未若生一日而得决了之。阿难教之曰。不善诸佛机。非水潦鹤也。童子归白其师。师笑曰。阿难老昏矣。当以我语为是。今学者之前。语三玄三要十智同真旨趣。何以异此</p>
<p>　　古宿十智同真问答(标汾阳外余不著名)</p>
<p>一同一质。汾阳云。绵州附子汉州姜。又云。鬼争漆桶。总不出渠。贼不打贫家。鬼窟里头出头没。百草头边任游戏。一毛头上定乾坤。八字打开人不识。碗脱丘</p>
<p>二同大事。汾云。火官头上风车子。嘉州大像陕府铁牛。当甚破草鞋。少卖弄。两肩担不起。不直半分文。识得木上座也未。灯笼入露柱。杖挑日月手握乾坤</p>
<p>三总同参。汾云。万象森罗齐稽首。莫怪不相识撞着露柱。呼神唤鬼。倚栏惆怅望江南。胡人持咒口喃喃</p>
<p>四同真智。汾云。鬼家活计。八十翁翁入场屋。彼此不着便。天地悬殊。佛眼觑不见。认着依然还不是。黑山鬼窟。毛吞巨海。芥纳须弥。波斯鼻孔长</p>
<p>五同遍普。汾云。石头土块。南岳天台西天此土。是什么境界。鱼行水浊。打着南边动北边。可惜许。坐却千千万万。如何折合。狸奴白牯放毫光。笑他禾山解打鼓。踏开生死海。跳出是非门</p>
<p>六同具是。汾云。乞儿箩易满。等闲吹入胡笳曲。寒时终不热。信手拈来着着亲。师子嚬呻象王蹴踏</p>
<p>七同得失。汾云。披毛戴角。衔铁负鞍。一言勘破维摩诘。瓮里不走鳖。也不放尔在。不落明暗。作么生道。卖扇老婆手遮日</p>
<p>八同生杀。汾云。放汝命通汝气。死蛇解弄也活。愿观盛作。迅雷不及掩耳。祸不单行。眉间宝剑袖里金槌。灌稻水车鸣戛戛</p>
<p>九同音吼。汾云。驴鸣犬吠启圆通。师子嚬呻群狐退后。徒劳侧耳。好语不出门。小出大遇。风吹石臼念摩诃。夜叉空里走</p>
<p>十同得入。汾云。且居门外。耐重打金刚。山门骑佛殿。弓折箭尽也未。布袋里老鸦。金刚圈栗棘蓬。作么生吞透。含元殿里问长安。胡饼呷汁。鲸饮海水尽。露出珊瑚枝</p>
<p>与甚么人同得入。汾云。鬼争漆桶。胡张三黑李四</p>
<p>与谁同音吼。汾云。风吹石臼念摩诃。木人虽不语。石女引回头</p>
<p>作么生同生杀。汾云。猛虎入羊群。此间无老僧</p>
<p>甚么物同得失。汾云。牛头没马头回。目前无阇黎</p>
<p>阿那个同具足。汾云。上座更欠个甚么。矮子看戏</p>
<p>是甚么同遍普。汾云。狸奴白牯放毫光。且缓缓卜度</p>
<p>何人同真智。汾云。认着依然还不是。相识满天下。知心能几人</p>
<p>孰与总同参。汾云。识得木上座也未。据虎头收虎尾。第一句下明宗旨</p>
<p>那个同大事。汾云。穿过髑髅。知音者少</p>
<p>何物同一质。汾云。含元殿里问长安。桑树猪揩背。长江鸭洗头</p>
<p>　　松源岳十智问答</p>
<p>如何是十智同真(提水放火)一同一质(裂破)二同大事(一毛头上定乾坤)三总同参(虾蟆蚯蚓跛鳖盲龟)四同真智(一不成二不是)五同遍普(大地撮来无寸土)六同具足(犹缺一着)七同得失(入泥入水)八同生杀(自救不了)九同音吼(八角磨盘空里走)十同得入(寒山逢拾得)与甚么人同得入(胡张三黑李四)与谁同音吼(狸奴白牯)作么生同生杀(德山棒临济喝)何物同得失(草里辊)那个同具是(信手拈来着着亲)何物同遍普(针锋影里骑大鹏等闲挨落天边月)何人同真智(黑山鬼窟)孰能总同参(灯笼入露柱)那个同大事(嘉州大像陕府铁牛)何物同一质(碗脱丘)</p>
<p>　　或庵颂</p>
<p>阳春白雪非难和。藻鉴冰壶岂足观。一把柳丝收不得。和烟搭在玉阑干</p>
<p>　　寂音</p>
<p>十智同真面目全。于中一智是根源。如今要见汾阳老。擘破三玄作两边</p>
<p>　　竹庵</p>
<p>十智同真选佛科。汾阳佛法苦无多。爱心竭尽寻真智。面目分明见也么</p>
<p>　　大慧</p>
<p>兔角龟毛眼里栽。铁山当面势崔嵬。东西南北无门入。旷劫无明当下灰</p>
<p>　　古德十首(并总)</p>
<p>是何物兮同一质。万象之中同等匹。休将心识谩参寻。毗岚猛风吹海立</p>
<p>那个与君同大事。这里敢言他与自。一身坚密现诸尘。寂灭光中无渐次</p>
<p>孰能与我总同参。知识徒劳五十三。楼阁门前意何限。故乡犹在海门南</p>
<p>何人同此一真智。见得分明还不是。山自高兮水自深。一理齐平不容易</p>
<p>是什么物同遍普。旷大劫来今日睹。一波才动万波随。何异婴儿得慈母</p>
<p>阿那个是同具足。细草含烟满山绿。他乡看似故乡看。添得篱根花绕屋</p>
<p>甚么物兮同得失。圆明如昼红如日。三个胡孙夜播钱。天明走尽空狼籍</p>
<p>作么生兮同生杀。桃花红兮李花白。今年吞却大还丹。到处相逢李八伯</p>
<p>与谁说法同音吼。饮食语言皆用口。燕语莺啼迥不同。芳树雕梁却知有</p>
<p>与甚么人同得入。田父耕锄女机织。冷眼看他家事忙。问渠且道承谁力</p>
<p>由来十智本同真。语直心精妙入神。长忆江南三月里。春风微动水生鳞</p>
<p>　　古德</p>
<p>十年海上觅冤仇。不得冤仇不肯休。芍药花开菩萨面。棕榈叶长夜叉头</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>