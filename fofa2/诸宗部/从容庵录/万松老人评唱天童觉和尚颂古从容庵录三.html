<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>万松老人评唱天童觉和尚颂古从容庵录三</p>
<p>　　　　侍者离知录</p>
<p>　　　　后学性一校</p>
<p>　　　　生生道人梓</p>
<p>　　第三十三则三圣金鳞</p>
<p>示众云。逢强即弱。遇柔即刚。两硬相击。必有一伤。且道。如何回互去</p>
<p>举。三圣问雪峰。透网金鳞未审。以何为食。(不待垂纶自上钩)峰云。待汝出网来。向汝道(逢人且说三分话)圣云。一千五百人善知识。话头也不识(灵山授记也不似今日)峰云。老僧住持事繁(脑后见腮)</p>
<p>近代长芦了和尚。天童同参。住一千七百众。与竹庵圭。开粥过夏。分寮入室。雪峰三圣。异世同风。大沩哲云。三圣可谓龙门万仞惯曾作客。雪峰大似孟尝门启岂惧高宾。三圣置个问头。不妨向荆棘林中。掇出个胶盆子。雪峰先在三十步外。看尔自沾自惹道。待汝出网来即向汝道。奇怪。正如国手下棋先见数着之前。三圣见这一段不分胜败。别行一路云。一千五百人善知识。话头也不识。用法窟爪牙。生擒活捉。雪峰款款。只道个老僧住持事繁。保福云。争不足。让有余。雪窦云。可惜放过。好与三十棒。这棒一棒也较不得。直是罕遇作家。此二老一纵一夺。各有出身之路。高邮定和尚。有问。透网金鳞以何为食。邮云。干屎橛。雪岩先师闻云。谢供养。此法喜禅悦不减古人。天童分上。又作么生。颂云</p>
<p>浪级初升。云雷相送(恨天不到)腾跃棱棱看大用(速礼三拜)烧尾分明度禹门(急着眼看)华鳞未肯淹虀瓮(更有侯黑)老成人不惊众(妥妥帖帖稳稳当当)惯临大敌初无恐(受辱如荣视死如生)泛泛端如五两轻(远观不审)堆堆何啻千钧重(近睹分明)高名四海复谁同(天上拣月)介立八风吹不动(恰似不曾)</p>
<p>师云。绛州龙门山。禹凿也。亦曰禹门。而有三级。水经云。鳣鲔出巩穴。三月则上度龙门。得度为龙。否则点额而回。浪级初升。三级浪也。易文言曰。云从龙。风从虎。云雷相送成龙也。二大士腾跃威棱。三圣如浪级初升。雪峰如云雷相送。三圣既度禹门。雪峰肯淹虀瓮。临际送洛浦云。临济门下有个赤梢鲤鱼。摇头摆尾向南方去也。向谁家虀瓮淹杀也。向下正颂雪峰老僧住持事繁。兼颂三圣二问。老成人不惊众。惯临大敌初无恐。光武纪王寻王邑兵号百万。进围昆阳。光武自将作先锋。杀数十人。诸将皆喜曰。刘将军平日见小敌怯。今日见大敌勇。甚可怪也。乍看五两也不到。子细参详。千斤秤上。打不动。后来雪峰门下。出零门法眼两派。岂非源深流长耶。利衰毁誉称讥苦乐八风也。于他本分宗师。如耳边风过。潭柘性和尚。谓庆寿顗和尚曰。唤尔作个爷。又作么生</p>
<p>　　第三十四则风穴一尘</p>
<p>示众云。赤手空拳。千变万化。虽是将无作有。奈何弄假像真。且道。还有基本也无</p>
<p>举。风穴垂语云。若立一尘家国兴盛(得之本有)不立一尘家国丧亡(失之本无)雪窦拈拄杖云(是立不立)还有同死同生底衲僧么(不道无只是少)</p>
<p>师云。雪窦举拄杖。意在立尘处。颂云。野老从教不展眉。且图家国立雄基。谋臣猛将今何在。此颂还有同死同生底衲僧么。万里清风只自知。野老不展眉。此话举不全。录中风穴上堂云。若立一尘。家国兴盛。野老颦蹙。不立一尘。家国丧亡。野老安贴。于此明得。阇梨无分。全是老僧。于此不明。老僧即是阇梨。阇梨与老僧。亦能悟却天下人。亦能迷却天下人。要识阇梨么。左边一拍云。这里即是要识老僧么。右边一拍云。这里即是。云门云。这里即易。那里即难。琅琊觉云。杓卜听虚声。万松道。云门矢上加尖。琅琊脑后拔楔。此亦一尘废立。家国兴亡也。其实中心树子。何曾少动。雪窦于佛事门中不舍一法。天童兼实际理地不受一尘。两法齐行。一并拈出。颂云</p>
<p>皤然渭水起垂纶(老不歇心)何似首阳清饿人(少不努力)只在一尘分变态(拈起拄杖云看)高名。勋业。两难玟(放下拄杖云。雪窦犹在)</p>
<p>师云。西伯将出猎。卜之曰。所获非熊。非罴非彪非虎。霸王之辅。果获吕尚于渭水之阳。与语大悦曰。自吾先君大公尝云。当有圣人适周。吾太公望子久矣。故号太公望。立为师也。伯夷叔齐孤竹君二子。让国俱亡。武王伐纣。叩马谏曰。父死不葬。爰及干戈。可谓孝乎。以臣弑君。可谓仁乎。左右欲兵之。太公曰。此义人也。扶而去之。武王平殷。天下宗周。夷齐耻之。不食周粟。采薇首阳饿死。太公伐殷宗周。家国兴盛者也。夷齐让位饿死。家国丧亡者也。贤首国师。只立一尘变态。说百门义海。高名夷齐也。勋业太公也。洛浦云。野老门前不话朝堂之事。故安贴农桑。未尝颦蹙。何也。无用处成真用处。好因缘是恶因缘</p>
<p>　　第三十五则洛浦伏膺</p>
<p>示众云。迅机捷辩。折冲外道天魔。逸格超宗。曲为上根利智。忽遇个一棒打不回头底汉。时如何</p>
<p>举。洛浦参夹山。不礼拜当面而立(相逢不下马各自有前程)。山云。鸡栖凤巢。非其同类出去(一手推一手拽)。浦云。自远趋风。乞师一接(探竿在手)。山云。目前无阇梨。此间无老僧(影草随身)浦便喝(尽筋截力)山云。住住且莫草草匆匆(会者不忙忙者不会)云月是同。溪山各异(斜街暗巷生客头迷)截断天下人舌头。即不无(只见锥头利)争教无舌人解语(不见凿头方)浦无语(长蛇阵前弓梢扑地)山便打(不意夹山却作临际)浦从此伏膺(艺压当行)</p>
<p>师云。祖灯诸录皆云。夹山未见舡子时。已出世。住润州京口竹林。而不着嗣法师名。独佛果击节云。传明初嗣石楼。即汾州石楼也。传明即夹山谥号。澧州洛浦山元安禅师。久参临济。为侍者。济尝曰。临济门下一只箭。谁敢当锋。一日辞济。济问。何往。曰南方去。济拄杖一划云。过得这个便去。浦乃喝。济便打。浦作礼而去。游历罢至夹山顶上。卓庵经一年。夹山知遣侍僧。驰书到。浦接得便坐却。再展手索。僧无语。浦便打云。归去举似和尚。僧回举之。山云。这僧看书三日内必来。不看书不可救也。浦三日后来。不礼拜当面而立。山云。鸡栖凤巢。非其同类出去。各负拨草瞻风眼。浦见夹山遣遣却是留。既来岂可空回。又见门庭峻硬各不相下。便软计就他道。自远趋风乞师一接。山别有一副炉韛。道。目前无阇梨。此间无老僧。山知久参必行临济正令。然后别用超宗越格鉆锤。浦果然便喝。尔且道。只这个更别有。山云。住住且莫草草匆匆。未要着忙。云月是同。溪山各异。一般面草由人做造。截断天下人舌头。即不无。只有千尺寒松。争教无舌人解语。更须要抽条石笋。山曾有语。论门庭施设入理深谈。浦门庭施设也。山入理深谈也。浦贪观白浪失却手桡。卒构不上。山也好。却将临济正令。为他生涩钥匙投旧锁。浦家常酽醋曾吃知酸。于是伏膺。兴化云。但知成佛愁甚么众生。万松道。争奈独树不成林。雪窦云。这僧可悲可痛。钝滞他临济。万松道。养子不及父。家门一世衰。他既云月是同。我亦溪山各异。万松道。南山秋色气势相高。说甚无舌人不解语。万松道。犹是通事舍人。坐具劈口摵。万松道。被他接住烂殴一顿。又作么生。夹山是个知方汉。必然明窗下安排。万松道。不如还他本分草料。五祖戒云。更说道理。看便出去。万松道。蛇蝎性灵生便毒。大阳延云。也要和尚证明。万松道。芝兰气味老终香。师复云。药山一宗实难绍举。云岩扫地尘埃亘天。洛浦伏膺。称冤不已。好在无舌解语。无手行拳。直饶棒喝交驰。只得傍提一半。扶持此道。分付天童。颂云</p>
<p>摇头摆尾赤梢鳞(口贪香饵身挂网罗)彻底无依解转身(今目拽在网底)截断舌头饶有术(君方扫雪寻松子)拽回鼻孔妙通神(我已开棒得茯苓)夜明帘外兮风月如昼(不借三光势)枯木岩前兮花卉常春(潜消一色功)无舌人无舌人(鼻孔里应诺)正令全提一句亲(暗里抽横骨)独步寰中明了了(真光不耀)任从天下乐欣欣(纭纭自彼于我何为)</p>
<p>师云。洛浦辞临济。济云。临济门下。有个赤梢鲤鱼。摇头摆尾。向南方去也。彻底无依解转身。乃济下事。非转位转功全同也。临济广录云。唯有听法无依道人。是诸佛之母。所以佛从无依生。若悟无依佛亦无得。若如是见得者。是真正见解。万松道。若是洛浦转身不得。如何解喝夹山。若道转得身。为甚末后无语。试定当看。天童许他具眼有术。夹山亦不无他截断天下人舌头。善能据令。只争教无舌人解语。撩天鼻孔。轻轻拽回。佛果见夹山念咒语相似。乃着语云。那里得这一落索来。万松道。只这便是。夹山教无舌人解语也。佛果无这一落索也。只能截断天下人舌头。直饶别有转身吐气处。未必是无舌人语。且道。如何是此人境界。颂道。夜明帘外兮风月如昼。枯木岩前兮花卉长春。此是无舌人受用也。汉明帝起光明殿。以珠玑为帘箔。金戺玉阶。昼夜长明。同安察云。枯木岩前差路多。洞山云。直须枯木上掺些花子。此颂棒头喝下不无孤峻。得到百尺竿头。更须进一步了。始得无舌人解语也。是知。无舌人出底语。方是正令全提一句亲切也。到这里眼高四海。独步寰中。后来洛浦云。任从天下人乐欣欣。我独不肯。直饶天下人。甘心被他截断舌头。夹山道。向上更有一窍在。如何是向上窍。无舌人解语。即向尔道</p>
<p>　　第三十六则马师不安</p>
<p>示众云。离心意识参。有这个在。出凡圣路学。已太高生。红炉迸出铁蒺[卄/梨]。舌剑唇枪难下口。不犯锋铓。试请举看</p>
<p>举。马大师不安(未必似维摩)院主问。和尚近日尊位如何(常住事忙少得问候)大师云。日面佛月面佛(莫是转筋霍乱么)</p>
<p>师云。古人病中犹为佛事。南岳思大病障忽生。便就病作一则因缘。参云。病从业生。业从妄生。妄从心生。心本无生。病从何有。作是念已。忽然平复。万松道。从如来禅。得安乐处。西京奉圣深禅师。有尼总持作略。病起作颂云。气绝绝情绪。举意无意路。瞬目尚无力常年不出户。虽是祖师禅。大似布袋里老鸦。芙蓉楷和尚道。只此一颂自然绍得吾宗。万松道。虽然已是太多。不妨更有事在。马大师又不然。院主不敢直问病体增损。微取覆和尚近日尊位如何。是他不说如来禅祖师禅。只道个日面佛月面佛。且道。他意作么生。佛果云。如今多有人道。马大师接院主。有般底努眼云。在这里。左右眼是日面佛月面佛。有底道。点平胃散来。有甚么巴鼻。寿禅师道。无一名不播如来之号。无一物不阐遮那之形。万松道。佛名经中有此二佛名。大师意旨毕竟如何。不见道。马驹踏杀天下人。天觉颂云。什邡驹子气生狞。蹴踏毗卢顶上行。正患脾疼指头痛。病来犹有巧心情。万松道。本性难移。山河易改。此颂马祖虽病假中。亦以本分事为人。我辈色身强健。切莫辜负马祖怠慢天童。颂云</p>
<p>日面月面(觑着即瞎)星流电卷(已过新罗)镜对像而无私(一点难谩)珠在盘而自转(拏捉不住)君不见。鉆锤前百炼之金(瓶盆钗钏券盂盘)刀尺下一机之绢(衾被衣冠襟领袖)</p>
<p>师云。此日面月面二佛。如星流电卷不容拟议。昔秦宫以玉为镜。照群僚。肝胆脏腑皆现。又狐狸为人。镜中唯现本形。此无私隐也。物类相感志。阆风浦出珠。置器中自转。谓之走珠。此颂马祖心如古镜。机似走珠。不留影迹也。百炼之金。在作家鉆锤。一机之绢。在工巧刀尺。僧问云岩。大保任底人与那个。是一是二。岩云。一机之绢。是一段。是两段。洞山代云。如人接木。此乃境与神会。智与理冥。天水同秋。君臣道合。绢得刀尺。则裁剪由人。金得鉆锤。则锻炼在己。且道衲僧分上成得个甚么边事。日面佛月面佛</p>
<p>　　第三十七则沩山业识</p>
<p>示众云。驱耕夫之牛。拽回鼻孔。夺饥人之食。把定咽喉。还有下得毒手者么</p>
<p>举。沩山问仰山。忽有人。问一切众生但有业识茫茫无本可据。子作么生验(马是官马不须印)仰云。若有僧来即召云。某甲(脑后一椎不知来处)僧回首(顶门上去却三魂)乃云。是甚么(趁炉窖热更与一下)待伊拟议(脚板底钻了七魄)向道。非唯业识茫茫。亦乃无本可据(生擒活捉)沩云。善哉(苦口出亲言)</p>
<p>师举。僧问云庵。华严论。以无明住地烦恼。便为一切诸佛不动智。理极深玄绝难晓达。庵曰。此最分明易可了解。时有童子。方扫除。呼之回首。庵指曰。不是不动智。仰山召僧回首。正是这个时节。云庵却问。如何是汝佛性。童左右视惘然而去。庵曰。不是住地烦恼。若能了之。即今成佛。童子惘然与拟议不别。无明住地烦恼。业识茫茫亦同。云庵仰山勘僧验人。克的如此。万松见处即不然。童子与僧彻底皆不动智。云庵仰峤。从头业识茫茫。若人辨得亲见天童。颂云</p>
<p>一唤回头识我不(真白拈贼有甚难见)依俙萝月又成钩(藏身露影)千金之子才流落([怡-台+屏]风虽破骨骼犹存)漠漠穷途有许愁(小器不大量)</p>
<p>师举。百丈上堂。众方集。以拄杖一时打下。复召大众。众回首。丈云。是甚么。诸方目为百丈下堂句。也好参详。王荆公曰。我得雪峰一句语。作宰相。人固请益。公曰。这老子常向人道是甚么。此一句颂召僧回首。并是甚么。识我不者。不字甫鸠切。弗也。意问识我也无。仰山用无义手。打不防家。这僧若石火光中瞥地。可谓闹市里识取天子也。忽若拟议不来。则依俙萝月又成钩也。黄檗上堂众方集。以拄杖一时打下。复召大众。众回首。檗云。月似弯弓少雨多风。颂意用此。石室善道。与仰山玩月。仰问。月尖时圆相甚么处去。圆时尖相又甚么处去。室云。尖时圆相隐。圆时尖相在。云岩云。尖时圆相在。圆时尖相无。道吾云。尖时亦不尖。圆时亦不圆。成钩尖相也。骆宾王诗。既能圆似镜。何用曲如钩。华严宗名秘密隐显俱成门。又教中说十地菩萨见性。如隔罗縠观月。若作罗月亦可。然李白诗。有萝月挂朝镜。松风鸣夜弦。萝字义长。天童以朦胧新月。隐映烟萝。虽不圆明。已露圭角。颂出这僧半明半暗。若存若亡处。万松大似盐铁判官。良以天童。深细针线。若不丝头不断。难成织锦之文。密师伯与洞山行。次见白兔过。密曰。俊哉。山曰。作么生。密云。如白衣拜相。山云。老老大大作这个语话。密云。尔又作么生。山云。积代簪缨暂时落薄。司马相如上林赋。千金之子坐不垂堂。阮籍常坐以柴车。逢穷途辄恸哭而回。万松道。若能就路还家。便得转身归父。不见道。一念回光便同本得。既然如是。为甚么。诸佛不动智。到一切众生分上。唤作业识茫茫。早知灯是火。饭熟已多时</p>
<p>　　第三十八则临济真人</p>
<p>示众云。以贼为子。认奴作郎。破木杓岂是先祖髑髅。驴鞍鞒亦非阿爷下颔。裂土分茅时如何辨主</p>
<p>举。临济示众云。有一无位真人(安基定脚了也)常向汝等面门出入(背后底聻)初心未证据者看看(还具眼么)时有僧问。如何是无位真人(还解语么)济下禅床擒住(尔更讳)这僧拟议(钝滞他真人)济托开云。无位真人。是甚干屎橛(大似持钵不得)</p>
<p>师举。临济广语道。五蕴身田内。有无位真人。堂堂显露。无丝发许间隔。何不识取。心法无形。通贯十方。既言通贯十方。不止在五蕴身田面门出入。初心未证据者看看。万松道。无位真人。看众僧。众僧看真人。时有僧问。如何是无位真人。诸方唤作和声送事。争奈骑驴者。不见坐下。济下禅床擒住。且道。真人在那头。好与一掌。这僧拟议。真人不在。可惜许。济托开云。无位真人。是甚干屎橛。当面讳却。雪峰云。临济大似白拈贼。万松道。败也。雪窦云。夫善窃者鬼神莫知。既被雪峰觑破。临济不是好手。复召大众。雪窦今日换尔诸人眼睛了也。尔若不信。各自归寮舍。摸索看。万松道。雪窦和眉毛失却。要解贼手中作贼。问取天童始得。颂云</p>
<p>迷悟相返(不隔丝毫)妙传而简(已犯风烟)春坼百花兮一吹(放去较危)力回九牛兮一挽(收来太速)无奈泥沙拨不开(我眼本正)分明塞断甘泉眼(因师故邪)忽然突出肆横流(掀倒禅床怪不得)</p>
<p>　师复云。险(掷下拄杖云放过一着)</p>
<p>师云。圆觉云。犹如迷人四方易处。其实方本不移。悟时亦只依旧。宗镜云。从来迷悟似迷。今日悟迷非悟。此真妙传而简。惠而不费。荐得则亦肉团。便是无位真人。不荐则真人依旧面门出入。这僧也有。只是拈不出。用不行。却与真人。作奴传言。送语问消问息。劳他临济降尊就卑觌体全用。这僧既措手不及。临济亦抽身不顾。见得匙抄不上。便道。无位真人是甚干屎橛。此能放能收。呼得聚。喝得散。终不系缀死在句下与人胸次作病。天台云。吹一吹即世界成。喝一喝即世界坏。更道。当吹时便喝。当喝时便吹。列子公仪子以力闻。周宣王备礼聘之。既至。懦夫也。王问。卿力何如。对曰。臣能折春虫之股。堪秋蝉之翼。王作色曰。吾力能裂犀兕之革。曳九牛之尾。犹憾其弱。尔如是而以力闻何也。对曰。臣之名不以负其力者。以能用其力者也。此颂临济收放力用。法眼开井。被沙塞却泉眼。问僧。泉眼不通沙塞。道眼不通。被甚么物碍。僧无对。自代云。被眼碍。且道。是这僧塞断泉眼。临济塞断泉眼。忽然突出时如何。师拈拄杖下座。大众一时走散</p>
<p>　　第三十九则赵州洗钵</p>
<p>示众云。饭来张口。睡来合眼。洗面处拾得鼻孔[抗-〦+(兜-儿)]鞋时。摸着脚跟。那时蹉却话头。把火夜深别觅。如何得相应去</p>
<p>举。僧问赵州。学人乍入丛林乞。师指示(丛林于尔亦不恶)州云。吃粥了也未(浑金璞玉)僧云。吃了(久惯衲僧不如上座)州云。洗钵盂去(不得左猜)</p>
<p>师云。直钩钓龙。已是不快。漆桶离钩三寸。已轮舡子夹山占断。不道时人无分。大都贪饵吞钩。看。他赵州亦不拗折钓竿。亦不蹋翻舡子。石桥上闲坐。略彴边度时。自有上岸来入手底。本录中。有其僧因此契悟。可谓竿头丝线从君弄。不犯清波意自殊。赵州任公。得志于前。更看。天童鸣桹于后颂云</p>
<p>粥罢令教洗钵盂(快便难逢)豁然心地自相符(非但今日)而今参饱丛林客(依旧吃粥了洗钵盂去)且道。其间有悟无(一人传虚万人传实)</p>
<p>师举。灵云见桃花悟道。呈颂于沩山。山云。从缘入者永无退失。玄沙闻云。谛当甚谛当。敢保老兄未彻在。云闻云。和尚彻也未。沙云。恁么始得。天童颂这僧契悟心地相符。这僧乍入丛林。称大悟大彻。饱丛林禅客。且道。有悟无悟。此谓之征问。雪窦云。本无迷悟数如麻。独许灵云是作家。玄沙道未彻。雪窦独许作家。徐六担板。各见一边。且道。洗钵盂。僧有悟也无。太平本是将军致。不许将军见太平</p>
<p>　　第四十则云门白黑</p>
<p>示众云。机轮转处。智眼犹迷。宝鉴开时。纤尘不度。开拳不落地。应物善知时。两刃相逢时如何回互</p>
<p>举。云门问干峰。请师答话(空头没顶[寧*頁])峰云。到老僧也未(早个答汝了也)门云。恁么别某甲在迟也(让则有余)峰云。恁么那恁么那(切忌恁么会)门云。将谓侯白。更有侯黑(好手手中无好手)</p>
<p>师云。弥阑王问那先尊者。我将申问。师能答否。先云。请王致问。王曰。我已问竟。先云。我已答竟。王曰。师何所答。先云。王何所问。王曰。我无所问。先云。我无所答。此犹可寻究。云门问处。如晴空激电。干峰答处。如旱地奔雷。及乎双放双收。却见有头有尾。此所以非衲僧不知。非作家不见。天童和尚深入此门。颂云</p>
<p>弦筈相[口*(御-ㄗ+亍)](高低普应)网珠相对(左右逢原)发百中而箭箭不虚(对扬有准)摄众景而光光无碍(独耀无私)得言句之总持(出语成章)住游戏之三昧(举动合拍)妙其间也宛转偏圆(如珠走盘)必如是也纵横自在(看取令行时)</p>
<p>师云。失在弦上。不可不发。此颂云门问处机锋不可触。网珠相对。此颂干峰答处宾主交参问在答处。答在问处。百发百中。颂云门某甲在迟。智觉道。如人射地无有不中之理。交光相罗。事事无碍。颂干峰恁么那。华严疏。帝释殿贯珠成网。光影互现。重重无尽。此颂公案大意。不必句句配属胶柱调弦也。云门道。将谓侯白。更有侯黑。隋朝有侯白字君素。滑稽辩给之士也。大将军杨素见知。撰旌异记。人神报应甚详。亦可尚也。唐朝有李白。能诗。后有李赤效之。甚不类也。人传为笑。今言侯黑。亦其类也。有本云。我早侯白。伊更侯黑。言更甚也。总持有三。多字一字无字。总持一切法门。三昧正定也。天童偏圆犹事理。也观国师云。理圆。言偏。言生。理丧。天台止观云。圆伊三点。非如点水之纵。亦非列火之横。又竖穷三际名高。横遍十方名广。故法华云。其车高广。天童傍通教海。洞贯义天。云门干峰。立无字碑。天童歌咏入无言诗。可谓。杨修见幼妇。一览便知妙</p>
<p>　　第四十一则洛浦临终</p>
<p>示众云。有时忠诚。扣已苦屈难申。有时殃及。向人承当不下。临行贱折倒。末后最殷勤。泪出痛肠。更难隐讳。还有冷眼者么</p>
<p>举。洛浦临终示众云。今有一事。问尔诸人。(犹自说兵机)这个若是即头上安头(恁么也不得)若不是即斩头觅活(不恁么也不得)时首座云。青山常举足。白日不挑灯(语得分明出转难)浦云。是甚么时节。作这个说话(失钱遭罪)有彦从上座。出云。去此二途。请师不问(易开终始口难保岁寒心)浦云。未在更道(诗到重吟始见功)从云。某甲道不尽(不教人见转风流)浦云。我不管尔道尽道不尽(放没底未不得不休)从云。某甲无侍者只对和尚(影草随身)至晚唤从上座。尔今日只对甚有来由(只管习粘头)合体得先师道。日前无法。意在目前(斫却月中桂清光应更多)他不是目前法。非耳目之所到(月落来相见)那句是宾那句是主(切忌话作两橛)若拣得出。分付钵袋子(把棒唤狗)从云。不会(正合分付)浦云。汝合会(将成九仞之山)从云。实不会(不进一篑之土)浦喝云。苦哉苦哉(赚杀一舡人)僧问。和尚尊意如何(失火处拾肤炭)浦云。慈舟不棹清波上。剑峡徒劳放木鹅(弄巧成拙)</p>
<p>师云。洛浦临终。婆心太切。首座尽情吐露。返责非时。彦从不出唇皮。许伊合会。直得再三捞漉。可怜一向沉埋。克宾甘罚饡饭钱。瞎驴故灭正法眼。玄觉云。且道。从上座实不会。为复怕钵袋子沾着伊。故灯录收从。入法嗣之列。浦尝示众云。直须旨外明宗。莫向言中取则。僧问行不思议处如何。浦云。青山常举足。白日不移轮。以斯验之。首座从公皎然可见。洛浦分上还有人收后也无。百年之后却有天童。颂云</p>
<p>饵云钩月钓清津(不入惊人浪难逢称意鱼)年老心孤未得鳞(气急作么)一曲离骚归去后(在甚么处)汨罗江上独醒人(洛浦犹在)</p>
<p>师云。古人以长虹为竿。新月为钩。断云为饵。清津可以棹慈舟。剑峡先须放木鹅。杭州五云和尚坐禅箴云。沿流剑阁无滞木鹅。盖剑水崄隘迅流。如二舡相触必碎。故先斫木浮下。谓之木鹅。诸方异说难凭。莫若禅箴为良证也。年老心孤未得鳞。不知者。以谓洛浦无嗣。浦凡得一十一人。乌牙青峰等皆白眉老作。莫莫庵讷和尚诗。今古利名酒。沉醉皆豪英。憔悴泽畔者。未足为独醒。屈原字平。仕楚怀王。为三闾大夫。靳尚所谮。贬长沙。独行江畔。谓渔父曰。举世皆醉。唯我独醒。举世皆浊。唯我独清。沉汨罗江而卒。江在潭州罗县。文选离骚经。屈原所作。洛浦临终。彦从钝滞。下钓未分文入手。抗衡终水米无交。还会么。不得封侯。也是闲</p>
<p>　　第四十二则南阳净瓶</p>
<p>示众云。洗钵添瓶。尽是法门佛事。般柴运水。无非妙用神通。为甚么不解放光动地</p>
<p>举。僧问南阳忠国师。如何是本身卢舍那(汝岂是替名)国师云。与我过净瓶来(莫忘了话头)僧将净瓶到(莫得错认)国师云。却安旧处着(重宣此义)僧复问。如何是本身卢舍那(甚处去来)国师云。古佛过去久矣(离此不远)</p>
<p>师举。石霜问道吾。如何是触目菩提。吾唤沙弥。弥应喏。吾云。添净瓶水着。良久却问石霜。汝适来问甚么。霜拟举。吾便归方丈。霜乃有省。道吾先用隔身句。后用抛身势。若不伤锋犯手。石霜有省。国师慈悲之故。有落草之谈。只是知恩者少。天童所以采汲华水也。颂云</p>
<p>鸟之行空(筑着磕着)鱼之在水(左使右使)江湖相忘(这边那边)云天得志(无可不可)拟心一丝(只在此山中)对面千里(云深不知处)知恩报恩(念兹在兹)人间几几(一子亲得)</p>
<p>师云。鸟之行空。鱼之在水。所托愈安。其生愈适。庄子泉涸鱼相与处于陆。相呴以湿。相濡以沫。不如相忘于江湖。白兆通慧圭禅师道。譬如空中飞鸟。不知空是家乡。水底游鱼忘却水。为性命。圭峰云。鱼不识水。人不识风。迷不识性。悟不识空。寻常本身卢舍那。满净觉者。现相人中。才起问时。忽然影现。忘恩失行。背亲向疏。果能除却灵床。始解子承父业。且道。如何是父业。拈来无不是。用处莫生疑</p>
<p>　　第四十三则罗山起灭</p>
<p>示众云。还丹一粒。点铁成金。至理一言。转凡成圣。若知金铁无二。凡圣本同。果然一点。也用不着。且道。是那一点</p>
<p>举。罗山问岩头。起灭不停时如何(金删与泥人揩背)头咄云(星落云散)是谁起灭(识得不为冤)</p>
<p>神州罗山道闲禅师。先问石霜。起灭不停时如何。霜云。直须寒灰枯木去。一念万年去。函盖相应去。纯清绝点去。师不契。往问岩头。头喝云。是谁起灭。山于此有省。盖岩头只贵见地明白。石霜置枯木堂。要伊亲到一回始得。不见。瑞岩问岩头。如何是本常理。头云。动也。岩云。动时如何。头云。不见本常理。岩伫思。头云。肯即未脱根尘。不肯即永沉生死。岩亦领悟。岩头英灵倜傥。打发学人。克的精敏不减德山。后来出罗山法宝。冰寒于水。沩山所谓。只贵子见处。不问子行履也。罗山问处。天下人榜样。而今初机。往往在这里。作活计。水上捺瓜相似。伏断烦恼。智觉道。莫与心为伴。无心心自安。若将心作伴。动即被心谩。伴即伴妄心。无亦无妄心。祖师西来。直指人心。见性成佛。岂是教尔普州人送贼。认奴作郎来。罗山问处。迷真执妄。岩头咄处。即妄即真。若是万松。咄了便休。真妄向上有事在。楞严经。阿难言。如来见今征心所在。而我以心推穷寻逐。即能推者。我将为心。佛言。咄。阿难此非汝心。阿难矍然避座合掌起立白佛。此非我心。当名何等。佛告阿难。此是前尘。虚妄相想。惑汝真性。由汝无始至于今生。认贼为子。失汝元常。故受轮转。此喝如金刚王宝剑也。岩头一喝。如踞地师子。全威大用不欺之力。庞居士云。一群六个贼。生生欺杀人。我今识汝也。不与汝为邻。汝若不伏我。我即到处。说教人尽识汝。使汝行路绝。尔若肯伏我。我即不分别。共汝一处住。同证无生灭。岩头道。是谁起灭。云岩提扫帚。这个是第几月同参。天童贵伊善能点化。重说偈言。颂云</p>
<p>斫断老葛藤(转生枝蔓)打破狐窠窟(更吐顽涎)豹披雾而变文(脱却皮毛)龙乘雷而换骨(别改躯壳)咄(一喝万机罢三朝两耳聋)起灭纷纷是何物(好客无疏伴)</p>
<p>师云。截断话头。刬却问意。照用同时。人境俱夺。岩头有超师之作。杨子云。圣人虎别。其文炳也。君子豹别。其文蔚也。辩人狸别。其文萃也。狸变即豹。豹变即虎。南山玄豹。隐雾而变文。汉刘向列女传曰。陶答子治陶三年。名誉不兴。家富三倍。其妻抱儿而泣。姑怒以为不祥。妻曰。妾闻。南山有玄豹。隐雾而七日不食。欲以泽其衣毛。成其文章。至于犬豕。不择食。故肥。以肥取祸。期年果被诛。任昉述异记。汉惠帝七年夏。雷震南山。林木火然。地燋黄。暴雨后得龙骨一具。罗山遭破家冤贼。陈词过状。岩头招安。已后变作得力儿郎。且道。那个是招安处。咄。起灭纷纷更是谁</p>
<p>　　第四十四则兴阳妙翅</p>
<p>示众云。师子击象。妙翅搏龙。飞走尚别君臣。衲僧合存宾主。且如冒犯天威底人。如何裁断</p>
<p>举。僧问兴阳剖和尚。娑竭出海乾坤静。觌面相呈事若何(披鳞曲鳝带角泥鳅)师云。妙翅鸟王当宇宙。个中谁是出头人(展翅崩腾六合云搏风鼓荡四溟水)僧云。忽遇出头时。又作么生(许尔破胆)阳云。似鹘捉鸠。君不觉。御楼前验始知真(好劝不听)僧云。恁么则叉手当胸退身三步(更待第二锤)阳云。须弥座下乌龟子。莫待重教点额痕(再犯不容)</p>
<p>师云。郢州兴阳山清剖禅师。嗣大阳明安。凡一十五人。皆先下世。后因浮山圆鉴。得投子青和尚。阳乃十五之一。青公之兄也。这僧问处。如牢度差与舍利弗。创给孤独园。时斗胜。差现狞龙。欲伤弗。弗现妙翅鸟擭裂食之。龙亦鳞虫之长。奈何妙翅唯龙为食。娑竭梵语此云海也。平原君。赵胜相赵惠文王及孝成王家起重楼。临民家。民有躄者。美人笑之。躄者请美人之首。君诺而不行。宾客去半。君斩囚人代之。宾固不至。遂臬美人首。悬御楼前验其真也。周岁宾集。此洞上家风不贵棒喝亲行。要假傍来通信。这僧罪不重科。方能回互。还知么。蒲鞭示耻尤难犯。画地为牢不忍欺。官法如炉心似铁。天童从此费鉆锤。颂云</p>
<p>丝纶降(听圣旨)号令分(有违者斩)寰中天子(君临万国)塞外将军(独镇一方)不待雷惊出蛰(五更侵早起)那知风遏行云(已有夜行人)机底联绵兮。自有金针玉线(难谩具眼)印前恢廓兮。元无鸟篆虫文(字义炳然)</p>
<p>师云。敕遍天下。王不流行。礼记缁衣子曰。王言如丝。其出如纶。王言如纶。其出如綍。故大人不倡游言也。娑竭出海。妙翅当权。号令既分。君臣定位。冯唐曰。上古王者遣将也。跪而推毂曰。阃以内者寡人制之。阃以外者将军制之。韦昭曰。此郭门之阃也。雷惊出蛰。颂此僧探头太过。不待惊蛰二月节。早起龙头。不知浮云将随龙而行。而为妙翅威风。遏绝不觉头撞也。有谓不因僧话堕。争显兴阳机锋者。不待那知四字。极不稳顺。机底联绵。此非机锋之机。谓锦机之下。必有巧妇针线。雪岩先师尝举。穴细金针。才露鼻。芒长玉线。妙投关。此乃洞上血脉。非其中人。不易知也。当印不当风。如印印空不彰文彩。苍颉仰观奎宿圆曲之势。俯察龟文鸟迹之象。博采众美合而为文。后自蝌蚪为二篆。周宣主太史籀造大篆。秦相李斯造小篆。今之印篆。号曰方填。旦道。兴阳还刻划也无。皓玉本无瑕。雕丈丧君德</p>
<p>　　第四十五则觉经四节</p>
<p>示众云。现成公案。只据现今。本分家风。不图分外。若也强生节目。枉费工夫。尽是与混沌。画眉钵盂安柄。如何得平稳去</p>
<p>举。圆觉经云。居一切时不起妄念。(不)于诸妄心亦不息灭。(不)住妄想境不加了知。(不)于无了知不辨真实(不)</p>
<p>师云。圭峰科此一段。谓之妄心顿证。又名忘心入觉。万松下四个不字。谓不起不灭不知不辨。此四八三十二字。诸方皆为病。此处为药。且诸方病者。不起妄念。岂非焦芽败种。不灭妄心。岂非养病丧躯。不假了知。岂非暂时不在如同死人。不辨真实。岂非颟顸佛性笼桶真如。且道。如何是四药。须是天童修合将来。颂云</p>
<p>巍巍堂堂(更穷须道邹搜字)磊磊落落(撩天鼻孔)闹处刺头。(床窄先卧)稳处下脚(粥稀后坐)脚下线断我自由(信步过沧洲)鼻端泥尽君休斲(彼此着便)莫动着(已是跷手乱下)千年故纸中合药(大有神效)</p>
<p>师云。黄檗初参百丈。丈云。巍巍堂堂。来为何事。檗云。巍巍堂堂不为别事。巍堂磊落。皆大丈夫相。干戈丛里横身直过。荆棘林中摆手便行。脚跟下无五色线。舌头上无十字关。鼻端无泥痕。眼中无金屑。岂不是安乐快活底汉。试将天童莫道着三字。换万松四个不字。便见一字法门海墨书而不尽。德山道。一大藏教。是拭不净故纸。为已了者恐透牛皮也。千年故纸中合药者。为未了者不妨遮眼也。慈觉道。圆觉楞严恒为已伴。况世尊入灭至庚辰岁。已二千一百七十年。岂但千年故纸。仙传葛由能刻木羊。骑羊上绥山。后遇浮丘公。曰。若不脚下线断。尔也不得自由。暗合永嘉放四大莫把捉。寂灭性中随饮啄。诸行无常一切空。即是如来大圆觉。虽然如是。犹欠作云何梵在</p>
<p>　　第四十六则德山学毕</p>
<p>示众云。万里无寸草。净地迷人。八方无片云。晴空赚汝。虽是以楔去楔。不妨拈空挂空。脑后一槌。别看方便</p>
<p>举。德山圆明大师。示众云。及尽去也(有这个在)直得三世诸佛口挂壁上(留取吃被)犹有一人呵呵大笑(且道是谁)若识此人(是何面目)参学事毕(与碗茶吃)</p>
<p>师云。鼎州德山第九世圆明大师。讳缘密。云门嗣中唯师传嗣最广。师创三句。函盖乾坤。截断众流。随波逐浪。今传为云门三句者。检讨不审也。一日示众云。及尽去也。直得三世诸佛口挂壁上。此言广长舌相话会不及。犹有一人呵呵大笑。且道。是何人笑个甚么。若识得此人。参学事毕。是真个更有事在。投子青和尚拈云。藏尽楚天月。犹存汉地星。万松道。车也去了。借甚油缸。此可与竿头进步者道。宝峰照和尚道。直须如大死底人死了更死。僧云。莫是死中却活么。师云。尔且死莫活。尔但吃饭里急自去屙屎。尔饭也未吃。早问屙屎作么。此乃贵大休大歇亲到自证。说得一丈。不如行取一尺也。只如行不得处作么生说。问取天童。颂云</p>
<p>收(向甚处着)把断襟喉(正好转身吐气也)风磨云拭(纤尘必去)水冷天秋(打成一片)锦鳞莫谓无嗞味(腥膻不少)钓尽沧浪月一钩(不犯清波意自殊)</p>
<p>师云。圆明示众不消。天童下个收字。和圆明。盛在布袋里也。思大云。三世诸佛被我一口吞尽。何处更有众生可度。此水泄不通。凡圣路绝也。正恁么时。尽空法界。如一面古镜用坏劫毗岚风。磨莹成劫金藏云揩拭。水天一色。云月交光。皆取纯清绝点边事。这里言淡而无味。如月钩云饵。鱼龙无可吞啖。成汤祝网从君意。吕望垂钩信我缘。不见道。山田脱粟饭野菜。淡黄齑。吃则从君吃。不吃任东西</p>
<p>　　第四十七则赵州柏树</p>
<p>示众云。庭前柏树。竿上风幡。如一华说无边春。如一滴说大海水。间生古佛。迥出常流。不落言思。若为话会</p>
<p>举。僧问赵州。如何是祖师西来意(多罗闲管)州云。庭前柏树子(焦[土*尃]打着连底冻)</p>
<p>师举。赵州一日。上堂云。此事的的没量大人。出这里不得。老僧到沩山。僧问。如何是祖师西来意。沩云。与我将床子来。若是宗师。须以本分事接人始得。僧便问。如何是祖师西来意。州云。庭前柏树子。僧云。和尚莫将境示人。师云。不将境示人。僧云。然则如何是祖师西来意。师云。庭前柏树子。杨州城东光孝寺。慧觉禅师。到法眼处。眼问。近难何处。觉曰。赵州。眼曰。承闻赵州有柏树子话是否。觉曰。无。眼曰。往来皆谓。僧问如何是祖师西来意。州曰。庭前柏树子。上座何得道无。觉曰。先师实无此语。和尚莫谤先师好。诸方名为觉铁嘴。胜默和尚。必须教人先过此话淘汰知见。尝曰。三玄五位。尽在其中。真如方禅师悟此话。直入方丈。见琅琊广照觉禅师。照问。汝作么生会。如曰。夜来床荐暖。一觉到天明。广照可之。真如悟得此话最好。天童颂得此话亦不恶。颂云</p>
<p>岸眉横雪(吃盐多如吃米)河目含秋(一点难谩)海口鼓浪(有句非宗旨)航舌驾流(无言绝圣凡)拨乱之手(也是柏树)太平之筹(也是柏树)老赵州老赵州(为甚不应)搅搅丛林卒未休(天童第二)徒费工夫也造车合辙(将来使用恰好)本无伎俩也塞壑填沟(买尽风流不着钱)</p>
<p>师云。七百甲子。经事多矣。所以岸眉横雪。古人以眉目为岩电。天童用河眸海口故事。成四句偈。如见活赵州指柏树子相似。眉如芦花岸。眼如秋水碧。古句野水净于僧眼碧。远山浓似佛头青。海口鼓浪。航舌驾流。浪即能覆航。航即能驾浪。一言可以兴邦。一言可以丧邦。故次之。以拨乱之手。太平之筹。州尝云。有时将一茎草。作丈六金身。用有时将丈六金身。作一茎草。用此话本与人决疑。而今多少人疑着。赵州岂欲搅丛林哉。人见赵州答话应声便对。如不假功用。唯天童知八十行脚。三岁孩童胜如我。我从他学。此乃闲时造下。忙时用着。不是苦辛人。不知卧轮有伎俩。能断百思想。对境心不起。菩提日日长。六祖道。慧能无伎俩。不断百思想。对境心数起。菩提作么长。恁么看来塞壑填沟底事。又作么生。如今抛掷西湖里。下载清风付与谁</p>
<p>　　第四十八则摩经不二</p>
<p>示众云。妙用无方。有下手不得处。辩才无碍。有开口不得时。龙牙如无手人行拳。夹山教无舌人解语。半路抽身底是甚么人</p>
<p>举。维摩诘问文殊师利。何等是菩萨入不二法门(问处第几)文殊师利曰(好与劈口[祝/土])如我意者(酝造将来)于一切法(更嫌少)无言无说(把火照看)无示无识(有也来)离诸问答(面皮厚多少)是为入不二法门(如何是)于是文殊师利问维摩诘言。我等各自说已(能说快说)仁者当说。何等是菩萨入不二法门(一递一刮不赌恶发)维摩默然(甚么处去也)</p>
<p>师云。梵语维摩诘。此云无垢称。亦曰净名。妻名金姬。子名善思。女名月上。僧问云居简和尚。维摩是金粟如来。为甚么却预释迦会下听法。居云。他不争人我。广本维摩经。三万二千菩萨。各说不二法门。今唯三十二菩萨。末后文殊无卓锥之地。维摩锥也无。保福展云。文殊也似掩耳偷铃。力尽乌江。维摩一默。未出化门。万松道。人出是非难。又云。大小维摩。被文殊一坐。至今起不得。万松道。要起有甚难便掌。琅琊觉云。文殊恁么赞善也是。杓卜听虚声。维摩默然。尔等诸人。不得钻龟打瓦。万松道。杜撰不少。唯雪窦于文殊问罢处。不言默然良久据座。直云维摩道甚么。复云。勘破了也。万松道。不解作鬼。白日现身。天依怀颂。维摩不默不良久。据坐商量成过咎。至今诸方见呈似此事。犹曰良久云。有僧问一师。录中多云良久者。良久乃何人也。答云。良久乃梁八之弟也。传者以为笑。天依后两句。忒晒峭拔。道吹毛匣里冷光生。外道天魔皆斩首。万松道。暗度神锋。不觉痛痒。白云端颂云。一个两个百千万。屈指寻文数不办。暂时留在暗窗前。明日与君重计算。万松道。有甚闲功夫。天童颂马祖藏头白海头黑话。末后道。堂堂坐断舌头路。应笑毗耶老古锥。今日维摩来也。不管面誉。颂云</p>
<p>曼殊问疾老毗耶(仁义道中)不二门开看作家(衲僧分上)玟表粹中谁赏鉴(大辩若讷)忘前失后莫咨嗟(大智若愚)区区投璞兮楚庭膑士(献直得曲)璨璨报珠兮隋城断蛇(夜光投人鲜不按剑)休点破(幸自完全)绝玼瑕(一任指点)俗气浑无却较些(相上观人失之多矣)</p>
<p>师云。文殊师利。曼殊室利。梵音楚夏也。此云妙吉祥。毗耶离广严城名。肇公涅盘无名论。释迦掩室于摩竭。净名杜口于毗耶。须菩提唱无说。以显道。释梵绝听而雨华。斯皆理为神御故口。以之默。岂曰无辩。辩所不能言也。燕玟次玉者。今[泳-永+豕]郡靠水石也。亦名夺玉石。维摩外虽似讷。其不言之辩。精粹其中。言其石隐玉也。忘前失后者。永嘉集奢摩他颂。第四云。今言知者。不须知知。但知而已。则前不接灭。后不引起。前后断续中间自孤。无尽灯末。未详法嗣中。有开封府夷门山广智禅师。讳本嵩。别无语缘。全举此段。文公不知出永嘉集。谓嵩创设。因辨之于此。学者知之。此个忘前失后。正是三祖信心铭。言语道断。非去来今也。韩子卞和于荆山昆冈谷得璞。献楚厉王。王曰。石也遣刖一足。及武王即位又献之。又刖一足。至文王立。和抱璞哭于荆山之下。王召问。和曰。不怨刖足。而怨真玉以为凡石。忠事以为慢事。王使剖石乃真玉也。文王叹曰。哀哉二先君。易刖人足。难剖于石。今果是璧乃国宝也。史记随侯祝元畅。因之齐。见一断蛇将死。遂以水洗摩之。傅之神乐而去。忽一夜中庭现光。意谓有贼。遂按剑视之。乃见一蛇[口*御]珠在地而往。知蛇感报也。维摩横身为众。不免祸出私门。那堪文殊点破已灵瑕玼。直饶天童道现居俗尘而无俗气。也是掩鼻偷香</p>
<p>　　第四十九则洞山供真</p>
<p>示众云。描不成画不就。普化便翻斤斗。龙牙只露半身。毕竟那人是何体段</p>
<p>举。洞山供养云岩真次(谁道是假)遂举前邈真话(一回拈出一回新)有僧问。云岩道只这是。意旨如何(且喜不错认)山云。我当时几错会先师意(以己方人)僧云。未审云岩还知有也无(折草量天)山云。若不知有。争解恁么道(日出连山)若知有争肯恁么道(月圆当户)</p>
<p>师云。洞山辞云岩。山问。和尚百年后。人问还邈得师真否。如何只对。岩良久云。只这是。山沉吟。岩云。价阇梨。承当这个大事。直须子细。山亦不言便行。后因过水睹影。方始悟彻。乃作颂曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会方得契如如。山在众。供养云岩真。举前邈真话了。僧问云岩。道只这是意旨如何。山曰。我当时几错会先师意。若向良久只这是处领略。正是替名通事。所以见影知形。过水方悟。僧曰。未审云岩知有也无。若道一向知有。是左右人。不见道。知有底人始解奉重。若道一向不知有。这里有利害。有全不知有有知有了却不知有有不知有去成知有山云若不知有。争解恁么道。若知有争肯恁么道。华严宗谓理圆言偏言生理丧。此乃重玄复妙。兼带协通。不偏枯。无渗漏底血脉也。山于唐大中末。初住新丰百吉。后迁豫章高安之洞山。为第一代。因为云岩作忌斋。僧问。师于先师处得何指示。山曰。虽在彼中。不蒙他指示。僧曰。又用设斋作么。山曰。虽然如是。焉敢违背。僧曰。和尚发迹南泉。为甚却与云岩设斋。山曰。我不重先师道德佛法。只重他不为我说破。僧曰。和尚嗣先师。还肯他也无。山曰。半肯半不肯。僧曰。为甚么不全肯。山曰。我若全肯。则辜负先师。万松道。云岩二十年。在百丈。却嗣药山。洞山发迹南泉。却嗣云岩。一等异苗翻茂。密固灵根。得芙蓉而宗派中兴。至天童而文彩方备。那个是具文彩。颂云</p>
<p>争解恁么道(暗里抽横骨)五更鸡唱家林晓(金乌东上)争肯恁么道(明中坐舌头)千年鹤与云松老(玉兔西沈)宝鉴澄明验正偏(事穷的要)玉机转侧看兼到(交互明中暗)门风大振兮规步绵绵(西天令严)父子变通兮声光浩浩(见过于师方堪传授)</p>
<p>师云。洞山嘱曹山云。吾于云岩先师。亲印宝镜三昧。事穷的要。今付授汝。汝善护持。宝鉴澄明验正偏。岂非鸡唱家林。鹤老云松。正偏之验耶。镜虽明而有背面。唯玉机转侧递相绮。互双明双暗兼到之方也。易系辞曰。道穷则变。变则通。通则久。洞山父子规行矩步。至今门风大振者。源深流长之效欤</p>
<p>　　第五十则雪峰甚么</p>
<p>示众云。末后一句。始到牢关。岩头自负。上不肯于亲师。下不让于法弟。为复是强生节目。为复别有机关</p>
<p>举。雪峰住庵时。有两僧来礼拜(寻香逐气)峰见来以手托庵门。放身出云。是甚么(此犹是抛身势隐身势作么生)僧亦云。是甚么(果然不识)峰低头归庵(莫道无语好)僧后到岩头(传消寄息)头问。甚么处来(不钻不穴)僧云。岭南(这里是岭北)头云。曾到雪峰么(熟处难忘)。僧云。曾到(更讳不得)头云。有何言句(不醋不休)僧举前话(一字入公门八牛拽不出)头云。他道甚么(却好低头便出)僧云。他无语。低头归庵(恁么则不曾到雪峰)头云。噫当时不向他道末后句(而今道了未)若向伊道。天下人不奈雪老何(何不道我便是雪老)僧至夏末。再举前话请益(好酒醒人迟)头云。何不早问(贪瞌睡)僧云。未敢容易(可晒惯丛林)头云。雪峰虽与我同条生。不与我同条死(索另者先穷)要知末后句只这是(旋蒸热卖)</p>
<p>师云。云岩傍参道吾。雪峰傍参岩头。君子不耻下问。今云岩雪峰之道大行。亦退己让人之余庆也。而岩头天资英迈。抑扬德山之道。天下横行。无敢当锋者。盖见处洞达蕴养成就。故得如是。看他二僧。雪峰门下。箭锋相直。也是个行脚汉。为甚直至夏末。尚疑末后句。只为眼钝头迷当面蹉过。岩头与他说出许多道理。雪峰与我同条生。不与我同条死。一法虽无异。三人乃见差。这僧与雪峰。一时道是甚么。及至论末后句。说与也不知。岂非差之毫厘失之千里也。且道。这僧实不会。要放这话行。沩山哲云。大小雪峰岩头。却被这僧勘破。万松道。冷眼不防。岩头雪峰。犹可恕也。后来又点德山亦不会末后句。直是难甘。是故天童两次颂出。颂云</p>
<p>切瑳琢磨(不因一事)变态肴讹(不长一智)葛陂化龙之杖(已闻过海穿云)陶家居蛰之梭(犹见倚墙贴壁)同条生兮有数(世相近也)同条死兮无多(习相远也)末后句只这是(且信一半)风舟载月浮秋水(切忌垛根)</p>
<p>师云。毛诗淇奥美武公之德也。有文章又能听其规谏。以礼自防。故能入相于周。美而作是诗也。瞻彼淇奥。绿竹猗猗。有匪君子。如切如瑳如琢如磨。注曰。治骨曰切。象曰瑳。玉曰琢。石曰磨。德山雪峰得岩头。发明末后句。至今此话大行。切磨通变之力也。雪峰如化龙之杖。这僧如居蛰之梭。岩头点出至今不知。所以同条死者无多也。或谓岩头如化龙之杖。雪峰如居蛰之梭者。请细看前话。雪窦佛果以双明双暗。颂此话。非饱参者不知。东汉方术传。费长房。汝南人。尝为市掾。遇壶公。断青竹杖。伪为长房缢死于家。遂同入深山。学道不成。辞归。公与竹杖。骑此至家。投葛陂。长房投杖于陂。化龙而去。又晋陶侃少时。渔于雷泽。网得一梭。挂壁。后闻雷电。化为龙而去。雪峰如杖。这僧如梭。岩头如风舟载月。万松似个甚么。巩县茶瓶</p>
<p>　　第五十一则法眼舡陆</p>
<p>示众云。世法里悟却多少人。佛法里迷却多少人。忽然打成一片。还着得迷悟也无</p>
<p>举。法眼问觉上座。舡来陆来(大似有两般)觉云。舡来(深谈实相善说法要)眼云。舡在甚么处(恐怕不实)觉云。舡在河里(果然有下落)觉退后。眼却问傍僧云。尔道适来这僧。具眼不具眼(可惜许)</p>
<p>师云。黄龙晦堂问。黄鲁直正窘迫次。一人至。堂问。谁遣汝来。人云。大林叶秀才。问。有书否。人云。有。又问。书何在。人即引手背。抽衣领举书。呈堂。堂云。学道到此人田地方可。黄有愧色。法眼问觉上座。舡来陆来。觉云。舡来。眼云。舡在甚么处。这里一百个。九十九个。呈机显示。是他稳实平贴底人。那里与尔干戈相待。是他道舡在河里。磁州老师道。恰似沙地里放个八脚[金*敖]子。更无些子不稳当处。觉退后眼却问傍僧云。尔道。适来这僧。具眼不具眼。只这一问大晒誵讹。若道具眼。有甚奇特玄妙。若道不具眼。见甚么破绽。试教天童定当看</p>
<p>水不洗水(绝点澄清)金不博金(炼做一块)昧毛色而得马(不得相取)靡丝弦而乐琴(非可声求)结绳画卦有许事(法出奸生)丧尽真淳盘古心(弄巧成拙)</p>
<p>师云。水不洗水。金不博金。佛不求佛。法不说法。此谈其神骏。略其玄黄。得琴趣者。忘其弦徽。淮南子秦穆公。使伯乐举九方堙求马。三月而返曰。得马在沙丘。牡而黄。及马至则牝而骊。公谓伯乐。子所求马者。毛色牡牝。不知败矣。伯乐太息曰。以至于此乎。堙之所观者天机也。得其精。而忘其粗。见其内而忘其外也。果千里马。晋陶潜字渊明。不解琴蓄素琴一张。弦徽不具。曰。但得琴中趣。何劳弦上声。易云。上古结绳而治。后世圣人易之以书契。又云。古者包牺氏之王天下也。仰则观象于天。俯则观法于地。观鸟兽之文。与地之宜。近取诸身。远取诸物。于是始画八卦。万松道。盘古初分天地。已成对待。结绳画卦。转丧真淳。释迦未出世。祖师不西来。还有真谛俗谛世法佛法么。舒州海会齐举禅师。得法之后。尝到琅琊觉处。觉问。上座近离甚么处。举曰。浙江。觉曰。舡来陆来。举曰。舡来。觉曰。舡在甚么处。举曰。河里。觉曰。不涉程途。一句作么生道。举曰。杜撰长老如麻似粟。便下去。万松道。行说好话。洞山初和尚问僧。甚处来。僧曰。汝州。山曰。此去多少。僧曰。七百。山曰。踏破几緉草鞋。僧曰。三緉。山曰。甚处得钱买。僧曰。打笠子。山曰。参堂去。僧应喏。万松道。便是手眼通身看尔不破。且道。这僧眼在甚么处。眉毛下</p>
<p>　　第五十二则曹山法身</p>
<p>示众云。诸有智者。以譬喻得解。若到比不得类难齐处。如何说向他</p>
<p>举。曹山问德尚座。佛真法身犹若虚空(官不容针)应物现形如水中月(私通车马)作么生说个应底道理(叉手近前云喏)德云。如驴觑井(落花有意随流水)山云。道即大晒道只道得八成(欲穷千里目)德云。和尚又如何(更上一层楼)山云。如井觑驴(流水无心送落花)</p>
<p>师云。抚州宜黄曹山本寂禅师。或名耽章。必是赐名谥号。初离洞山。入曹溪。礼祖塔。回吉州之吉水。众向山名。遂请开法。师拟曹溪。凡随所居立曹为号。洞山之宗至师最隆。故有曹洞之称焉。山问德上座。佛真法身犹若虚空。应物现形如水中月。作么生说个应底道理。此四句赞佛。本出古本金光明经。既如虚空。如何应物。觉范赞提婆尊者道。应缘而现。不落思惟。是故钵水以针投之。德云。如驴觑井。此岂情识计校可及。非久经淘炼具衲僧巴鼻。不许到这田地。若是小作无向上关棙子。满口许他也。山云。道即大晒道。只道得八成。如秤称斗量来相似。德云。和尚又如何。这一拶词穷理尽。敢道出他驴觑井一句不得。是他款款地。只与倒过。可谓触类而长之。此所以称曹洞宗派之源也。天童爱此两转语。翻覆一时颂出。颂云</p>
<p>驴觑井(五更侵早起)井觑驴(更有夜行人)智容无外(天下衲僧跳不出)净涵有余(万象莫能逃影质)肘后谁分印(天眼龙睛不可窥)家中不蓄书(真文不醋)机丝不挂梭头事(花又不损)文彩纵横意自殊(蜜又得成)</p>
<p>师云。般若无知。靡所不知。故净涵有余也。晋元帝永昌元年。王敦镇武昌。举兵犯阙。刀协劝帝。尽诛王氏。王导帅群从。诣台待罪。周顗将入朝。导呼之曰。伯仁以百口累汝。顗不顾。及入极论导忠诚。申救甚至。及出导尚在门。又呼之不应。乃曰。今年杀贼奴。取金印如斗大。系肘后。寻又上表。明导无罪。导不知甚恨之。敦兵既至。乃问导。周顗可得生否。导不应。敦乃杀顗。导后料中书。见顗救已表。流涕曰。幽冥之中负此良友。丛林又有肘后符。春秋后语。赵简子告诸子曰。吾藏肘后宝符于常山上。先得者赏。诸子驰山上。求无所得。唯襄子母恤还曰。恤已得之符矣。他人皆不可分。简子请奏之。母恤曰。从常山上下临代可取也。简子曰。母恤贤矣。立为太子。云岩示众云。有个人家儿子。问着无有道不得底。洞山出云。他屋里有多少书籍。岩云。一字也无。洞山云。得恁么多知。岩云。日夜不曾眠。洞山又云。问一段事得也无。岩云。道得即不道。肘后谁分印。深密自得之道。他人皆不可分也。家中不蓄书。得恁多知。生而知之上。学而知之次也。这驴觑井。井觑驴。还许分割领览分也无。还许学解传布也无。夹山云。闻中生解。意下丹青。目下即美。久蕴成病。青山与白云。从来不相到。机丝不挂梭头事。文彩纵横意自殊。嘉祥一路智者知疏。瑞草无根贤者不贵。天童末后全用夹山一联。以明此话不落思惟。文彩自备。且道。具何三昧。便得如斯。只个无巴鼻。诸般没奈何</p>
<p>　　第五十三则黄檗噇糟</p>
<p>示众云。临机不见佛。大悟不存师。定乾坤剑没人情。擒虎兕机忘圣解。且道。是甚么人作略</p>
<p>举。黄檗示众云。汝等诸人尽是噇酒糟汉(黄檗门下)与么行脚何处有今日(今既不如昔后当不如今)还知大唐国里无禅师么(眼高四海)时有僧出云。只如诸方匡徒领众。又作么生(黄檗兼身在)檗云。不道无禅。只是无师(且救得一半)</p>
<p>师云。此话就简。若全举当曰。一日上堂云。汝等诸人欲何所求。仍以棒趁之。众不散。师乃曰。汝等诸人尽是噇酒糟汉。唐时爱骂人。噇酒糟汉。齐桓公读书于堂上。轮扁斲轮于堂下。释椎凿。上问。敢问公之所读何言耶。公曰。圣人之典。曰圣人在乎。公曰已死矣。曰然则君之所读古人糟粕矣。公曰。寡人读书。轮人安得议乎。有说则可无说则死。扁曰。臣也以臣事观之。臣斲轮徐则甘而不固。疾则苦而不入。不徐不疾。得之于手。而应于心。口不能言。有数存于其间。臣不能喻臣之子。子亦不能受于臣。是以行年七十。而老斲轮。古之人与其不可传者死矣。然则君之所读者。古人之糟粕矣。又云。恁么行脚取笑他人。但见八百一千人处便去。不可只图热闹也。山僧行脚时。或遇草根下有个汉。便顶上一锥看他。若知痛痒。可以布袋盛米供养。可中总似汝等如此容易。何处更有今日事也。汝等既称行脚。亦须着些精神好。还知道大唐国里无禅师么。黄檗以来。岩头罗山爱行此令。近代佛日。北来庆寿顗公。至死无可意者。宁绝嗣无人。香山俊和尚叔祖儿孙。亦行此令。不知者唤作点胸。可中要个不愤底出来承头。果有一僧出云。诸方尊宿尽聚众开化。为甚道无禅师。檗曰。不道无禅。只是无师。沩山问仰山云。作么生。仰云。鹅王择乳。素非鸭类。沩云。此实难辨。五祖戒出僧语。谢和尚说得道理好。万松道。生言孰语冷唇淡舌。石门聪云。黄檗垂示不妨奇特。才被布衲挨拶。失却一只眼。万松道。换了那僧两只眼。承天宗云。五祖戒眼照四天下。万松道。也只是一只眼。要见黄檗。犹未可。万松道。果然。若要扶竖正法眼藏。须是黄檗宗师。万松道。锦上更添花。翠岩真云。诸方商搉便道。黄檗坐却这僧。万松道。不知扶起这僧。又道。黄檗被这僧上来。直得分析不下。万松道。缁素转分明。何谓也。翠岩辄生拟议。雾豹泽毛。未尝下食。庭禽养勇。终待惊人。万松道。后五日看。檗又云。阇梨不见。马大师下有八十余人。坐道场个个阿辘辘地。得大师正眼者。止三两人。唯归宗最较些子。夫出家须知从上来事分。且如四祖下。牛头融大师横说竖说。犹未知向上关棙子。有此眼脑。方辨得邪正宗党。略举至此。要见此话始末。其后尚有百十余言。此是最初。出世示人之语。故诸方盛行。雪窦颂。佛果评唱。最详。尚阙本录上堂正意。天童颂出。极尽善尽美。颂云</p>
<p>岐分丝染太劳劳(知事少时烦恼少)叶缀花联败祖曹(识人多处是非多)妙握司南造化柄(一朝权在手)水云器具在甄陶(看取令行时)屏割繁碎(大象不游兔径)剪除氄毛(大悟不拘小节)星衡藻鉴(纤毫不昧)玉尺金刀(度量深明)黄檗老察秋毫(谩他一星不得)坐断春风不放高(预备不虞)</p>
<p>师云。列子说符篇杨子之邻人亡羊。既率其党。又请杨子之竖子追之。杨子曰。一羊何追者之众。邻人曰。多岐路。既返问获羊乎。曰亡之矣。曰奚亡之。曰岐路之中又有岐焉。墨子梁惠王时。有道之人。出行见素丝染从余色。悲之曰。人湛然同于圣体。为居恶俗。染之成累。岐分丝染太唠唠。敕交切闹唠唠也。或作劳亦可。叶缀花联者。达磨初祖颂云。吾本来此土。说法救迷情。一花开五叶。结果自然成。一花五叶。便是岐分丝染也。若大唐国里无禅师。达摩也无出头分。宗镜录司南之车。本示迷者。照胆之镜。为鉴邪人。古今注。黄帝与蚩尤。战于涿鹿。蚩尤作大雾。迷于四方。帝在车以指指南而示。士卒擒蚩尤而斩之。遂号指南车。甄陶。陈留风俗记。舜陶甄河滨。其后为氏。今姓甄。音真也。此玄炉陶乎群象。智海总乎万流也。屏割繁碎。剪除氄毛。去岐分之差路。剪缀叶之旁枝。斗为衡星。以运平四时也。藻鉴文明之鉴也。秤所以定轻重。鉴可以辨妍媸。玉尺。拾遗记。禹游龙门。八神探玉简。以授之。长尺二寸可以度量天地。金刀。古有金错刀钱金刃书。此颂黄檗品第诸方。秤尺在手。更兼聪闻蚁斗明察秋毫。防微杜渐。坐断春风不放高也。大圣安彝和尚竹笋诗。便好临根下斤斧。免教节外更生枝</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 