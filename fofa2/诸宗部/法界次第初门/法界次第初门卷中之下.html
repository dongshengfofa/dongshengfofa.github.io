<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法界次第初门卷中之下</p>
<p>　　　　陈隋国师智者大师撰</p>
<p>　　四谛初门第三十三</p>
<p>　一苦谛　二集谛　三灭谛　四道谛</p>
<p>次超越而辩四谛者。但上来所说。诸无漏禅中。乃禅禅悉有四谛观慧。彼既明禅相。则隐理显事。从事以立名。是以虽有四谛观法。而不从谛得名。如囊中有宝。不探示人。人无见者。是以今更。次诸禅后。明四谛等八科慧行法门。此四通言谛者。谛以审实为义。此四谛法门。正为声闻人从闻生解。故必须藉教诠理。今明教理不虚。故云审实也。若由因感果。则应先因而后果。今悉先果而后因者。教门引物为便。故皆先果而后因也</p>
<p>一苦谛　苦以逼恼为义。一切有为心行。常为无常患累之所逼恼。故名为苦。苦有三种。一苦苦。二坏苦。三行苦。今明三苦。有别有通。别者三苦即别对三受。苦受从苦缘生。情觉是苦。即苦苦也。乐受。乐坏时生苦。即是坏苦。不苦不乐受。常为无常迁动。即是行苦也。若通论三苦。则三受通有三苦也。所以然者。三受之心。即是苦。通从苦缘生故。通是苦。苦三受之心。通为坏相。所坏故通是坏苦也。三受之心。通是起役运动不停之相。故通是行苦也。若三受心。若别若通。无非是苦者。当知苦是审实而有。故名谛也</p>
<p>二集谛　集以招聚为义。若心与结业相应。未来定能招聚生死之苦。故名为集。集有三种业。摄一切业。一不善业。即十不善也。二善业。即十善也。三不动业。即十二门禅也。具如前辩。烦恼者。二种烦恼摄一切烦恼。一属爱烦恼。二属见烦恼。是二烦恼出一切三毒。五盖。十使。九十八烦恼等。皆如前辩。若此烦恼与前业合。则未来定能招聚三界死生苦果。即是集谛也</p>
<p>三灭谛　灭以灭无为义。结业既尽。则无生死之患累。故名为灭。若发见思无漏真明。具三十四心断结者。则三界九十八使皆灭。以烦恼结使灭故。三界业亦灭。若三界业烦恼灭者。即是灭谛有余涅槃也。因灭故果灭。舍此报身时。后世苦果。永不相续。名入无余涅槃。真灭度也。灭理不虚。故名为谛</p>
<p>四道谛　道以能通为义。正道及助道。是二相扶能通至涅槃。故名为道。正道者。实观三十七品。三解脱门。缘理慧行。名为正道。次下当出科目。助道者。得解观中。种种诸对治法。及诸禅定。皆是助道。具如上出。复次正道者。谓见谛八忍八智十六心。思惟九无碍九解脱十八心。真无漏慧。名为正道。其余方便对治。诸禅三昧。及三十七品。三解脱等。皆是助道。此二道相扶。能通涅槃。审实不虚。即名道谛也</p>
<p>　　十六行初门第三十四</p>
<p>苦谛下四行　一无常　二苦　三空　四无我</p>
<p>　集谛下四行　一集　二因　三缘　四生</p>
<p>　灭谛下四行　一尽　二灭　三妙　四离</p>
<p>　道谛下四行　一道　二正　三迹　四乘</p>
<p>次四谛而辩十六行者。还离四谛开为十六行也。但教门既有总别之殊。故谛有离合之异。欲使修观之者取理无谬。故次于四谛之下。各以四行分别。则审实之义意。乃愈明通。加以行名者。行以往趣为义。修此十六观法。能趣四实之理。故名行也。或时从理得名。即十六谛也</p>
<p>苦谛下四行　一无常行者。观五受阴。因缘生。新新生灭。故无常也。二苦行者。观五受阴。若无常即是苦。为无常之所逼也。三空行者。观五受阴。一相异相无故。空即是空。四无我者。观五受阴中。我我所法不可得。故无相。是为无我行也</p>
<p>集谛下四行　一集行者。观烦恼有漏累和合。能招苦果。故名集行。二因行者。观六因生苦果。故名因行。三缘行者。观四缘生苦果故名缘行。四生行者。还受后有五阴。故名生行</p>
<p>灭谛下四行　一尽行者。观涅槃种种苦尽故名尽。二灭行者。观涅槃诸烦恼火灭故名灭。三妙行者。涅槃一切中第一故名妙。四出行者。观涅槃离世间生死法故。名为出也</p>
<p>道谛下四行　一道行者。观五不受阴三十七品等道。能通至涅槃。名道。二正行者。观五不受阴三十七品等道。非颠倒法故名正。三迹行者。观三十七品等道。是一切圣人去处故名迹。四乘行者。观三十七品等道。能运行人。必至三解脱。爱见等烦恼不能遮故名乘</p>
<p>　　生法二空初门第三十五</p>
<p>　一众生空　二法空</p>
<p>次四谛十六行而辩生法二空者。正明声闻之人。虽云通于三藏教门入道。而三藏教门。既有二空不同。故知修四谛十六行者。亦应有别。是以。毗昙见有得道。成实证空成圣。此皆约二空教门。有斯之异也。今为分别。修四谛十六行者不同故。次而辩生法二空也。通言空者。空以无有为义。无此生法二有。故名为空</p>
<p>一众生空　若观生死苦果。但见名色。阴入界实法。从因缘生。新新生灭。是实法中空。无我人众生寿者等。十六知见。如龟毛兔角毕竟不可得。是为众生空也</p>
<p>二法空　若观生死苦果。非但我人众生等。十六知见空。如龟毛兔角不可得。是中名色阴入界异法。一一分别。推析破坏乃至微尘刹那。分分细检。皆悉空无所有。即名法空。是为声闻人经明法空相。若摩诃衍中辩法空者。诸法如梦幻。本来自空。不以推析破坏故空也</p>
<p>　　三十七品初门第三十六</p>
<p>合七法门为三十七品　一四念处　二四正勤　三四如意足　四五根　五五力　六七觉分　七八正道</p>
<p>次生法二空而辩三十七品者。若观二空而入道。并须善识道品之阶级。若依有门学圣。必约众生空观。以修三十七法。若用平等断惑。则应历法空。行于道品之门。故次二空而辩也。通言道品者。道义如前。品者品类也。此七科法门。悉是入道浅深之气类。故云道品也</p>
<p>四念处　一身念处　二受念处　三心念处　四法念处</p>
<p>一身念处者　头等六分。四大五根假合。故名为身。是中观身智慧为念。明见内身五种不净。破净颠倒。即是处也观外身内外身亦如是。是为身念处也</p>
<p>二受念处者　六触因缘生六受。从六受生三受。名之为受。是中观受智慧名为念。明达三受皆苦。破乐颠倒。即是处。观外受内外受亦如是。是为受念处也</p>
<p>三心念处者　六识能识诸尘。分别攀缘。谓之为心。是中观内心智慧。名之为念。了知心从缘生。刹那不住。念念生灭。破常颠倒。即是处也。观外心内外心亦尔。是为心念处也</p>
<p>四法念处者　想行二阴。及三无为法。名之为法。是中观法智慧名为念。通达一切法我我所。毕竟不可得故无我破我颠倒。即是处也。观外法内外法亦如是。是为法念处。若声闻经中明念处。但说破四倒为念处。若摩诃衍中明念处。即说破八倒。为念处也。故大品经云若能深观四念处。是为坐道场</p>
<p>四正勤　一已生恶法为除断。一心勤精进　二未生恶法不令生。一心勤精进　三未生善法为生。一心勤精进　四已生善法为增长。一心勤精进</p>
<p>一已生恶法为除断。一心勤精进　四念处观时。若懈怠心起。五盖等诸烦恼覆心。离信等五种善根时。如是等恶若已生为断故。一心勤精进。方便除断令尽也</p>
<p>二未生恶法不令生。一心勤精进　四念处观时。若懈怠心。及五盖等诸烦恼恶法虽未生恐后应生。遮信等五种善根。今为不令生故。一心勤精进。方便遮止不令得生也</p>
<p>三未生善法为生。一心勤精进　四念处观时。信等五种善根。未生为令生故。一心勤精进。方便修习令信等善根生也</p>
<p>四已生善法为增长。一心勤精进　若四念处观时。信等五种善根已生。为令增长故。一心勤精进。方便修习信等善根令不退失。增长成就。此四通名正勤者。破邪道。于正道中。勤行故。名正勤也</p>
<p>四如意足　一欲如意足　二精进如意足　三心如意足　四思惟如意足</p>
<p>一欲如意足　欲为主得定。断行成就。修如意分。是为欲如意足</p>
<p>二精进如意足　精进为主得定。断行成就。修如意分。是为精进如意足</p>
<p>三心如意足　心为主得定。断行成就。修如意足</p>
<p>四思惟如意足　思惟为主得定。断行成就。修如意分。此通言如意者。四念处中实智慧。四正勤中正精进。精进智慧增多。定力小弱。得四种定摄心故。智定力等。所愿皆得故。名如意足。智定力等。能断结使。故云断行成就也</p>
<p>五根　一信根　二精进根　三念根　四定根　五慧根</p>
<p>一信根　信正道及助道法。是名信根也</p>
<p>二精进根　行是正道。及诸助道善法时。勤求不息。是名精进根</p>
<p>三念根　念正道及诸助道善法。更无他念。是名念根也</p>
<p>四定根　摄心在正道及诸助道善法中相。应不散是。为定根也</p>
<p>五慧根　为正道及诸助道善法。观无常等十六行。是名慧根。此五通名根者。能生也。行者既得四如意足。智定安隐。即信等五种善法。若似若真。任运而生。譬如阴阳调适。一切种子。悉有根生。故名根也</p>
<p>五力　一信力　二精进力　三念力　四定力　五慧力</p>
<p>一信力　信正道及诸助道法时。若信根增长能遮疑惑。破诸邪信及烦恼。故名信力</p>
<p>二精进力　行是正道及诸助道法时。若精进根增长。破种种身心懈怠。成办出世之事。是为精进力</p>
<p>三念力　念正道及诸助道法时。若念根增长。破诸邪念。成就一切出世正念功德是。为念力</p>
<p>四定力　摄心在正道及诸助道法时。若定根增长。则能破诸乱想。发诸事理禅定。是为定力</p>
<p>五慧力　为正道及诸助道法。观无常十六行时。若慧根增长。则能遮三界见思之惑。发真无漏。故名慧力。此五通名力者。能坏诸有漏不善。成办出世善事。故名力也</p>
<p>七觉分　一择法觉分　二精进觉分　三喜觉分　四除觉分　五舍觉分　六定觉分　七念觉分</p>
<p>一择法觉分　智慧观诸法时。善能简别真伪。不谬取诸虚伪法。故名择法觉分</p>
<p>二精进觉分　精进修诸道法时。善能觉了不谬。行于无益之苦行。常勤心在真法中行。故名精进觉分</p>
<p>三喜觉分　若心得法喜。善能觉了此喜不依颠倒之法而生。欢喜住真法喜。故名喜觉分</p>
<p>四除觉分　若断除诸见烦恼之时。善能觉了除诸虚伪。不损真正善根。故名除觉分</p>
<p>五舍觉分　若舍所见念着之境时。善能觉了所舍之境。虚伪不实。永不追忆。是为舍觉分</p>
<p>六定觉分　若发诸禅定之时。善能觉了诸禅虚假。不生见爱妄想。是为定觉分</p>
<p>七念觉分　若修出世道时。善能觉了常使定慧均平。若心沉没。当念用择法精进喜等。三觉分察起。若心浮动。当念用除舍定等三分摄。故念觉常在二盈之间。调和中适。是念觉分。此七通名觉分者。无学实觉七事能到。故通名觉分</p>
<p>八正道分　一正见　二正思惟　三正语　四正业　五正命　六正精进　七正念　八正定</p>
<p>一正见　若修无漏十六行。见四谛分明。故名正见</p>
<p>二正思惟　见四谛时。无漏心相应。思惟动发。觉知筹量。为令增长入涅槃。故名正思惟</p>
<p>三正语　以无漏智慧。除四种邪命。摄口业住一切口正语中。是为正语</p>
<p>四正业　以无漏智慧。除身一切邪业。住清净正身业中。是名正业</p>
<p>五正命　以无漏智慧。通除三业中五种邪命。住清净正命中。是为正命。何等五种。一为利养故。诈现异相奇特。二为利养故。自说功德。三为利养故。占相吉凶为人说法。四为利养故。高声现威令人畏敬。五为利养故。称说所得供养。以动人心。邪因缘活命。故是为邪命</p>
<p>六正精进　以无漏智慧相应。勤精进修涅槃道。是为正精进</p>
<p>七正念　以无漏智慧相应。念正道及助道法。故名正念</p>
<p>八正定　以无漏智慧相应入定故。故名正定。是八通名正道者。正以不邪为义。今此八法不依偏邪而行。皆名为正。能通至涅槃故名为道</p>
<p>　　三解脱初门第三十七</p>
<p>一空解脱门　二无相解脱门　三无作解脱门</p>
<p>次三十七品。而辩三解脱门者。大智度论云。三十七品。是趣涅槃道行。是道已到涅槃。涅槃城有三门。谓空无相无作。既已说道故。次应说到处门也。此三通名解脱门者。解脱即是涅槃门。谓能通此三法。能通行者。得入涅槃。故名解脱门也。亦云三三昧。三昧义如前说。但三昧即是当体得名。解脱从能通之用。以受称也。此无别法。有师解云。因时名三昧。证果则变名解脱。此类如八背舍八解脱也</p>
<p>一空解脱门　云何名空解脱门。观诸法无我我所故空。所以者何。诸法从因缘和合生。无有作者。无有受者。能如是通达者。是名空解脱门。是空解脱门。缘二行。谓空无我</p>
<p>二无相解脱门　云何名无相解脱门。观男女相。一异相等。是相中求实皆不可得。故无相。所以者何。若诸法无我我所故空。空故无男无女。一异等法。我我所中。名字是异。以是故。男女一异等相。实不可得。能如是通达者。是为无相解脱门。是解脱缘四行。谓尽灭妙出</p>
<p>三无作解脱门　云何名无作解脱门。若知一切法无相。即都无所作。是名无作。所以者何。若于法有所得者。即于三界。而有愿求。因是造作三有之业。今一切相。皆不可得故。则于三界。无所愿求。不造一切三有生死之业。无业故无报。是为无作解脱门。是无作解脱门。缘十行。谓无常苦集因缘。生道正进乘也</p>
<p>　　三无漏根初门第三十八</p>
<p>　一未知欲知根　二知根　三知已根</p>
<p>次三解脱门而辩三无漏根者。解脱既是涅槃之门。若善修三解脱。必定发真无漏。证有余涅槃。得有余涅槃。自有三道不同。谓见道修道。无学道也。证三道时。必发三根故。次三解脱而辩之。通名根者。根以住立能生为义。得此三法。住立不退。生真智照。故名根也</p>
<p>一未知欲知根　无漏九根和合。信行法行人。于见谛道中。名未知欲知根。所谓九根者。信根精进根念根定根慧根喜根乐根舍根意根也</p>
<p>二知根　信解见得人。思惟道中。是九根转名知根。九根如未知欲知根中分别</p>
<p>三知已根　若至无学道中。是九根转。名知已根。九亦如未知欲知根中分别也</p>
<p>　　十一智初门第三十九</p>
<p>一法智　二比智　三他心智　四世智　五苦智　六集智　七灭智　八道智　九尽智　十无生智　十一如实智</p>
<p>次三无漏根而辩十一智者。以三根能生十一智故。所以者何。未知欲知根。生法智比智。知根生苦智集智灭智道智。及他心智世智。知已根。生尽智无生智。及如实智。是以次三根。而辩十一智也。通名智者决定了知。故名为智。若发此十一智时。各齐位照了分明。故通名为智也</p>
<p>一法智　欲界系法中无漏智。欲界系因中无漏智。欲界法智灭中无漏智。为断欲界系法道中无漏智。及法智品中无漏智也</p>
<p>二比智　于色界无色界中。约四谛辩四种无漏智。亦如法智中所明。但有法比之殊也</p>
<p>三他心智　知欲界色界系现在心心数法。及无漏心心数法少分。是为他心智也</p>
<p>四世智　诸世间有漏智慧。亦名等智。凡夫圣人。同有此智。故名等智。亦云名字智。是智但有名而无理</p>
<p>五苦智　五阴无常苦空无我观时。得无漏智</p>
<p>六集智　知诸法因。因集生缘观。无漏智也</p>
<p>七灭智　灭止妙出观时。无漏智也</p>
<p>八道智　道正行远观时。无漏智也</p>
<p>九尽智　我见苦已断集已证灭已修道已。如是念时。无漏智慧。见明觉也</p>
<p>十无生智　我见苦已。不复更见断集已。不复更断尽证已。不复更证修道已。不复更修。如是念时。无漏智慧。见明觉也</p>
<p>十一如实智　一切法总相别相。如实正智。无有挂碍。是为如实智。此智独在佛心中有。二乘之所无也</p>
<p>　　十二因缘初门第四十</p>
<p>一无明　二行　三识　四名色　五六入　六触　七受　八爱　九取　十有　十一生　十二老死</p>
<p>次十一智而辩十二因缘者。除如实智。其余十智。皆是二乘共得。今一往明。若声闻人。但约一世。总观四谛。成十智则智劣。智劣故。不能侵除习气。功德神用亦减少。若缘觉人。通约三世。细分别观十二因缘。若成十智则智强。智强故。能侵除习气功德。神用亦广。是以大圣教门。别开出中乘之道。意在此也。通称因缘者。是十二法。展转能感果。故名因。互相由藉而有。谓之缘也。因缘相续。则生死往还无际。若知无明不起取有。则三界二十五有生死皆息。是为出世之要术也。教门十二因缘。有三种不同。一者约三世明十二因缘。二者约果报二世辩十二因缘。三者约一念一世辩十二因缘。今无明三世十二因缘者。初二过去世摄。后二未来世摄。中八现在世摄。是中略说三事烦恼业苦。是三事展转。更互为因缘。是烦恼业因缘。业苦因缘。苦苦因缘。苦烦恼因缘。烦恼业因缘。业苦因缘。苦苦因缘。是为展转。更互为因缘故。云三世十二因缘也</p>
<p>一无明　过去世一切烦恼。通是无明。以过去未有智慧光明故。则一切烦恼得起故。是以过去烦恼悉是无明也</p>
<p>二行　从无明生业。业即是行。以善不善业。能作世界果故。故名为行也</p>
<p>三识　从行生垢心。初身因如犊子。识母自相识。故名识。即是父母交会初。欲托胎时之名</p>
<p>四名色　从识生非色四阴及所任色阴。是名名色。即是歌罗逻时之名也</p>
<p>五六入　从名色中。生眼等六情。是名六入。从五疱初开已来。即是六入名也</p>
<p>六触　由入对尘情尘识合。是名为触。以六尘触六根故。即有六识生。故名情尘识合也</p>
<p>七受　从触生受。故名为受。即是因六触。触六根即领受六尘。为六受也</p>
<p>八爱　从受中心着。名之为爱。谓于所领受六尘中。心生渴爱也</p>
<p>九取　从渴爱因缘求。是名为取。谓求取所爱之尘也</p>
<p>十有　从取则后世业因成。是名为有。因能有果。故名为有</p>
<p>十一生　从有还受后世五众之身。是名生。所谓四生六道中受生也</p>
<p>十二老死　从生五众身熟坏。是为老死。老死则生忧悲哭泣。种种愁苦。众恼合集。若正观诸法实相清净。则无明尽。无明尽故行尽。乃至众苦和合皆尽。若能如是。正观三世十二因缘。发真无漏。成辟支佛</p>
<p>次明从果报。约二世观十二因缘相。具出大集经。今略出经文。是十二因缘。从歌罗逻而辩无明。故云果报也。约二世明者。前十因缘属现在。后二因缘属未来。二世合为十二也</p>
<p>一无明　大集经言。云何名为观于无明。先观中阴。于父母所生贪爱心。爱因缘故四大和合。精血二渧。合成一渧。大如豆子。名歌罗逻。是歌罗逻有三事。一命二识三燸。过去世中。业缘果报。无有作者。及以受者。初息出入。是名无明。歌罗逻时。气息入出者。有二种道。所谓随母气息上下。七日一变。息入出者名为寿命。是名风道。不臭不烂。是名为燸。是中心意。名之为识。善男子若有欲得辟支佛。当观如是十二因缘</p>
<p>二行　复观三受因缘。五阴十二入十八界。云何为观。随心于念观息出入。观于内身皮肤肌肉筋骨髓脑。如空中云。是身中风。亦复如是。有风能上。有风能下。有风能满。有风能焦。有风能增长。是故息之出入。名为身行。息从觉观生。故名意行。和合出声。是名口行</p>
<p>三识　以如是三行因缘故。有识生。故名为识</p>
<p>四名色　识因缘故。则有四阴及以色阴。故名名色</p>
<p>五六入　五阴因缘识行六处。故名六入</p>
<p>六触　眼色相对。故名为触。乃至意法。亦如是</p>
<p>七受　触因缘故。念色乃至法是名为受</p>
<p>八爱　贪着于色乃至于法。是名为爱</p>
<p>九取　爱因缘故。四方求觅。故名为取</p>
<p>十有　取因缘故。受于后身。故名为有</p>
<p>十一生　有因缘故。有生是为生也</p>
<p>十二老死　生因缘故。则有老死种种诸苦。是名五阴十二入十八界十二因缘之大树也此并是略出经文辩。从初受报来。约二世明十二因缘相。孱然无一句私语。读者善寻。自知与前来约三世明十二因缘有异也</p>
<p>次明一念十二因缘。但约一世中。随一念心起。即具十二因缘。亦出大集经中。今略出经文明一念十二因缘相</p>
<p>一无明　因眼见色而生爱心。即是无明</p>
<p>二行　为爱造业。即名为行</p>
<p>三识　至心专念。故名为识</p>
<p>四名色　识共色行。是名名色</p>
<p>五六入　六处生贪。是名六入</p>
<p>六触　因入求爱。名之为触</p>
<p>七受　贪着心者。名之为受</p>
<p>八爱　经中脱落。不释爱相。今私作义释云。缠绵不舍。名之为爱</p>
<p>九取　求是等法。名之为取</p>
<p>十有　如是法生。是名为有</p>
<p>十一生　次第不断。是名为生</p>
<p>十二老死　次第断故。名之为死。生死因缘。众苦所逼。名之为恼。乃至意法因缘生贪。亦复如是</p>
<p>是十二因缘。一人一念。皆悉具足。并出大集经文。未有一句私语。读者善寻。此与常所说三世因缘迥异。若有欲学因缘佛道者。上来至此三种辩因缘。相随用一门修学。即证缘觉智也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>