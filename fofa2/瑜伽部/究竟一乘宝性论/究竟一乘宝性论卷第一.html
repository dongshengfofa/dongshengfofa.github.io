<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>究竟一乘宝性论卷第一</p>
<p>　　　　后魏中印度三藏勒那摩提译</p>
<p>　　教化品第一</p>
<p>　我今悉归命　　一切无上尊</p>
<p>　为开法王藏　　广利诸群生</p>
<p>　诸佛胜妙法　　谤以为非法</p>
<p>　愚痴无智慧　　迷于邪正故</p>
<p>　具足智慧人　　善分别邪正</p>
<p>　如是作论者　　不违于正法</p>
<p>　顺三乘菩提　　对三界烦恼</p>
<p>　虽是弟子造　　正取邪则舍</p>
<p>　善说名句义　　初中后功德</p>
<p>　智者闻是义　　不取于余法</p>
<p>　如我知佛意　　坚住深正义</p>
<p>　如实修行者　　取同于佛语</p>
<p>　虽无善巧言　　但有真实义</p>
<p>　彼法应受持　　如取金舍石</p>
<p>　妙义如真金　　巧语如瓦石</p>
<p>　依名不依义　　彼人无明盲</p>
<p>　依自罪业障　　谤诸佛妙法</p>
<p>　如是诸人等　　则为诸佛呵</p>
<p>　或有取他心　　谤诸佛妙法</p>
<p>　如是诸人等　　则为诸佛呵</p>
<p>　为种种供养　　谤诸佛妙法</p>
<p>　如是诸人等　　则为诸佛呵</p>
<p>　愚痴及我慢　　乐行于小法</p>
<p>　谤法及法师　　则为诸佛呵</p>
<p>　外现威仪相　　不识如来教</p>
<p>　谤法及法师　　则为诸佛呵</p>
<p>　为求名闻故　　起种种异说</p>
<p>　谤法及法师　　则为诸佛呵</p>
<p>　说乖修多罗　　言是真实义</p>
<p>　谤法及法师　　则为诸佛呵</p>
<p>　求利养摄众　　诳惑无智者</p>
<p>　谤法及法师　　则为诸佛呵</p>
<p>　佛观如是等　　极恶罪众生</p>
<p>　慈悲心自在　　为说法除苦</p>
<p>　深智大慈悲　　能如是利益</p>
<p>　我说不求利　　为正法久住　</p>
<p>　　究竟一乘宝性论佛宝品第二</p>
<p>　佛体无前际　　及无中间际</p>
<p>　亦复无后际　　寂静自觉知</p>
<p>　既自觉知已　　为欲令他知</p>
<p>　是故为彼说　　无畏常恒道</p>
<p>　佛能执持彼　　智慧慈悲刀</p>
<p>　及妙金刚杵　　割截诸苦芽</p>
<p>　摧碎诸见山　　覆藏颠倒意</p>
<p>　及一切稠林　　故我今敬礼　</p>
<p>　　究竟一乘宝性论法宝品第三</p>
<p>　非有亦非无　　亦复非有无</p>
<p>　亦非即于彼　　亦复不离彼</p>
<p>　不可得思量　　非闻慧境界</p>
<p>　出离言语道　　内心知清凉</p>
<p>　彼真妙法日　　清净无尘垢</p>
<p>　大智慧光明　　普照诸世间</p>
<p>　能破诸曀障　　觉观贪嗔痴</p>
<p>　一切烦恼等　　故我今敬礼　</p>
<p>　　究竟一乘宝性论僧宝品第四</p>
<p>　正觉正知者　　见一切众生</p>
<p>　清净无有我　　寂静真实际</p>
<p>　以能知于彼　　自性清净心</p>
<p>　见烦恼无实　　故离诸烦恼</p>
<p>　无障净智者　　如实见众生</p>
<p>　自性清净性　　佛法僧境界</p>
<p>　无阂净智者　　见诸众生性</p>
<p>　遍无量境界　　故我今敬礼　</p>
<p>问曰。依何等法有此三宝。答曰。偈言</p>
<p>　真如有杂垢　　及远离诸垢</p>
<p>　佛无量功德　　及佛所作业</p>
<p>　如是妙境界　　是诸佛所知</p>
<p>　依此妙法身　　出生于三宝　</p>
<p>　　究竟一乘宝性论一切众生有如来藏品第五</p>
<p>问曰。云何得知一切众生有如来藏。答曰。偈言</p>
<p>　一切众生界　　不离诸佛智</p>
<p>　以彼净无垢　　性体不二故</p>
<p>　依一切诸佛　　平等法性身</p>
<p>　知一切众生　　皆有如来藏　</p>
<p>又复略说偈言</p>
<p>　体及因果业　　相应及以行</p>
<p>　时差别遍处　　不变无差别</p>
<p>　彼妙义次第　　第一真法性</p>
<p>　我如是略说　　汝今应善知　</p>
<p>此偈明何义。偈曰</p>
<p>　自性常不染　　如宝空净水</p>
<p>　信法及般若　　三昧大悲等</p>
<p>　净我乐常等　　彼岸功德果</p>
<p>　厌苦求涅槃　　欲愿等诸业</p>
<p>　大海器宝水　　无量不可尽</p>
<p>　如灯明触色　　性功德如是</p>
<p>　见实者说言　　凡夫圣人佛</p>
<p>　众生如来藏　　真如无差别</p>
<p>　有不净杂净　　及以善净等</p>
<p>　如是次第说　　众生菩萨佛</p>
<p>　如空遍一切　　而空无分别</p>
<p>　自性无垢心　　亦遍无分别</p>
<p>　如虚空遍至　　体细尘不染</p>
<p>　佛性遍众生　　诸烦恼不染</p>
<p>　如一切世间　　依虚空生灭</p>
<p>　依于无漏界　　有诸根生灭</p>
<p>　火不烧虚空　　若烧无是处</p>
<p>　如是老病死　　不能烧佛性</p>
<p>　地依于水住　　水复依于风</p>
<p>　风依于虚空　　空不依地等</p>
<p>　如是阴界根　　住烦恼业中</p>
<p>　诸烦恼业等　　依不善思惟</p>
<p>　不善思惟行　　住清净心中</p>
<p>　自性清净心　　不住彼诸法</p>
<p>　阴入界如地　　烦恼业如水</p>
<p>　不正念如风　　净心界如空</p>
<p>　依性起邪念　　念起烦恼业</p>
<p>　依因烦恼业　　能起阴界入</p>
<p>　依止于五阴　　界入等诸法</p>
<p>　有诸根生灭　　如世界成坏</p>
<p>　净心如虚空　　无因复无缘</p>
<p>　及无和合义　　亦无生住灭</p>
<p>　如虚空净心　　常明无转变</p>
<p>　为虚妄分别　　客尘烦恼染</p>
<p>　菩萨摩诃萨　　如实知佛性</p>
<p>　不生亦不灭　　又无老病等</p>
<p>　菩萨如是知　　得离于生死</p>
<p>　怜愍众生故　　示现有生灭</p>
<p>　佛身不变异　　以得无尽法</p>
<p>　众生所归依　　以无边际故</p>
<p>　常住不二法　　以离妄分别</p>
<p>　恒不执不作　　清净心力故</p>
<p>　法身及如来　　圣谛与涅槃</p>
<p>　功德不相离　　如光不离日　</p>
<p>　　究竟一乘宝性论无量烦恼所缠品第六</p>
<p>　萎花中诸佛　　众蜂中美蜜</p>
<p>　皮糩等中实　　粪秽中真金</p>
<p>　地中珍宝藏　　诸果子中芽</p>
<p>　朽故弊坏衣　　缠裹真金像</p>
<p>　贫贱丑陋女　　怀转轮圣王</p>
<p>　焦黑泥模中　　有上妙宝像</p>
<p>　众生贪嗔痴　　妄想烦恼等</p>
<p>　尘劳诸垢中　　皆有如来藏</p>
<p>　花蜂糩粪秽　　地果故弊衣</p>
<p>　贫贱女泥模　　烦恼垢相似</p>
<p>　佛蜜实真金　　宝牙金像王</p>
<p>　上妙宝像等　　如来藏相似　</p>
<p>问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰</p>
<p>　功德庄严佛　　住于萎华中</p>
<p>　净天眼者见　　去花显诸佛</p>
<p>　佛眼观自法　　遍一切众生</p>
<p>　下至阿鼻狱　　具足如来藏</p>
<p>　自处常住际　　以慈悲方便</p>
<p>　令一切众生　　远离诸障碍</p>
<p>　如朽故华中　　有诸佛如来</p>
<p>　天眼者见知　　除去萎华叶</p>
<p>　如来亦如是　　见贪烦恼垢</p>
<p>　不净众生中　　具足如来藏</p>
<p>　以大慈悲心　　怜愍世间故</p>
<p>　为一切众生　　除烦恼花叶　</p>
<p>问曰。蜂蜜譬喻为明何义。答曰。言群蜂者喻诸烦恼。言美蜜者喻如来藏。偈言</p>
<p>　上妙美味蜜　　为群蜂围绕</p>
<p>　须者设方便　　散蜂而取蜜</p>
<p>　如来亦如是　　以一切智眼</p>
<p>　见诸烦恼蜂　　围绕佛性蜜</p>
<p>　以大方便力　　散彼烦恼蜂</p>
<p>　显出如来藏　　如取蜜受用</p>
<p>　犹如百千亿　　那由他诸虫</p>
<p>　遮障微妙蜜　　无有能近者</p>
<p>　有智者须蜜　　杀害彼诸虫</p>
<p>　取上味美蜜　　随意而受用</p>
<p>　无漏智如蜜　　在众生身中</p>
<p>　烦恼如毒虫　　如来所杀害　</p>
<p>问曰。糩实譬喻为明何义。答曰。言皮糩者喻诸烦恼。言内实者喻如来藏偈言</p>
<p>　谷实在糩中　　无人能受用</p>
<p>　时有须用者　　方便除皮糩</p>
<p>　佛见诸众生　　身有如来性</p>
<p>　烦恼皮糩缠　　不能作佛事</p>
<p>　以善方便力　　令三界众生</p>
<p>　除烦恼皮糩　　随意作佛事</p>
<p>　如稻谷麦等　　不离诸皮糩</p>
<p>　内实未净治　　不任美食用</p>
<p>　如是如来藏　　不离烦恼糩</p>
<p>　令一切众生　　烦恼所饥渴</p>
<p>　佛自在法王　　在众生身中</p>
<p>　能示以爱味　　除彼饥渴苦　</p>
<p>问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言</p>
<p>　如人行远路　　遗金粪秽中</p>
<p>　经百千岁住　　如本不变异</p>
<p>　净天眼见已　　遍告众人言</p>
<p>　此中有真金　　汝可取受用</p>
<p>　佛观众生性　　没烦恼粪中</p>
<p>　为欲拔济彼　　雨微妙法雨</p>
<p>　如于不净地　　漏失真金宝</p>
<p>　诸天眼了见　　众生不能知</p>
<p>　诸天既见已　　语众悉令知</p>
<p>　教除垢方便　　得净真金用</p>
<p>　佛性金亦尔　　堕烦恼秽中</p>
<p>　如来观察已　　为说清净法　</p>
<p>问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言</p>
<p>　譬如贫人舍　　地有珍宝藏</p>
<p>　彼人不能知　　宝又不能言</p>
<p>　众生亦如是　　于自心舍中</p>
<p>　有不可思议　　无尽法宝藏</p>
<p>　虽有此宝藏　　不能自觉知</p>
<p>　以不觉知故　　受生死贫苦</p>
<p>　譬如珍宝藏　　在彼贫人宅</p>
<p>　人不言我贫　　宝不言我此</p>
<p>　如是法宝藏　　在众生心中</p>
<p>　众生如贫人　　佛性如宝藏</p>
<p>　为欲令众生　　得此珍宝故</p>
<p>　彼诸佛如来　　出现于世间　</p>
<p>问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言</p>
<p>　如种种果树　　子芽不朽坏</p>
<p>　种地中水灌　　生长成大树</p>
<p>　一切诸众生　　种种烦恼中</p>
<p>　皆有如来性　　无明皮所缠</p>
<p>　种诸善根地　　生彼菩提芽</p>
<p>　次第渐增长　　成如来树王</p>
<p>　依地水火风　　空时日月缘</p>
<p>　多罗等种内　　出生大树王</p>
<p>　一切诸众生　　皆亦复如是</p>
<p>　烦恼果皮内　　有正觉子牙</p>
<p>　依白净等法　　种种诸缘故</p>
<p>　次第渐增长　　成佛大法王　</p>
<p>问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言</p>
<p>　弊衣缠金像　　在于道路中</p>
<p>　诸天为人说　　此中有金像</p>
<p>　种种烦恼垢　　缠裹如来藏</p>
<p>　佛无障眼见　　下至阿鼻狱</p>
<p>　皆有如来身　　为令彼得故</p>
<p>　广设诸方便　　说种种妙法</p>
<p>　金像弊衣缠　　堕在旷野路</p>
<p>　有天眼者见　　为净示众人</p>
<p>　众生如来藏　　烦恼烂衣缠</p>
<p>　在世间险道　　而不自觉知</p>
<p>　佛眼观众生　　皆有如来藏</p>
<p>　为说种种法　　令彼得解脱　</p>
<p>问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言</p>
<p>　譬如孤独女　　住在贫穷舍</p>
<p>　身怀转轮王　　而不自觉知</p>
<p>　如彼贫穷舍　　三有亦如是</p>
<p>　怀胎女人者　　喻不净众生</p>
<p>　如彼藏中胎　　众生性亦尔</p>
<p>　内有无垢性　　名为不孤独</p>
<p>　贫女垢衣缠　　极丑陋受苦</p>
<p>　处于孤独舍　　怀妊王重担</p>
<p>　如是诸烦恼　　染污众生性</p>
<p>　受无量苦恼　　无有归依处</p>
<p>　实有归依处　　而无归依心</p>
<p>　不觉自身中　　有如来藏故　</p>
<p>问曰。摸像譬喻为明何义。答曰。泥摸譬喻者诸烦恼相似。宝像譬喻者如来藏相似。偈言</p>
<p>　如人融真金　　铸在泥摸中</p>
<p>　外有焦黑泥　　内有真宝像</p>
<p>　彼人量已冷　　除去外泥障</p>
<p>　开摸令显现　　取内真宝像</p>
<p>　佛性常明净　　客垢所染污</p>
<p>　诸佛善观察　　除障令显现</p>
<p>　离垢明净像　　在于秽泥中</p>
<p>　铸师知无热　　然后去泥障</p>
<p>　如来亦如是　　见众生佛性</p>
<p>　俨然处烦恼　　如像在摸中</p>
<p>　能以巧方便　　善用说法椎</p>
<p>　打破烦恼摸　　显发如来藏　</p>
<p>　　究竟一乘宝性论为何义说品第七</p>
<p>问曰。余修多罗中皆说一切空。此中何故说有真如佛性。偈言</p>
<p>　处处经中说　　内外一切空</p>
<p>　有为法如云　　及如梦幻等</p>
<p>　此中何故说　　一切诸众生</p>
<p>　皆有真如性　　而不说空寂　</p>
<p>答曰偈言</p>
<p>　以有怯弱心　　轻慢诸众生</p>
<p>　执着虚妄法　　谤真如实性</p>
<p>　计身有神我　　为令如是等</p>
<p>　远离五种过　　故说有佛性　</p>
<p>　　究竟一乘宝性论身转清净成菩提品第八</p>
<p>　净得及远离　　自他利相应</p>
<p>　依止深快大　　如彼所为义　</p>
<p>初说佛菩提及得菩提方便。偈言</p>
<p>　向说佛法身　　自性清净体</p>
<p>　为诸烦恼垢　　客尘所染污</p>
<p>　譬如虚空中　　离垢净日月</p>
<p>　为彼厚密云　　罗网之所覆</p>
<p>　佛功德无垢　　常恒及不变</p>
<p>　不分别诸法　　得无漏真智　</p>
<p>次说无垢清净体。偈言</p>
<p>　如清净池水　　无有诸尘浊</p>
<p>　种种杂花树　　周匝常围绕</p>
<p>　如月离罗睺　　日无云翳等</p>
<p>　无垢功德具　　显现即彼体</p>
<p>　蜂王美味蜜　　坚实净真金</p>
<p>　宝藏大果树　　无垢真金像</p>
<p>　转轮圣王身　　妙宝如来像</p>
<p>　如是等诸法　　即是如来身　</p>
<p>次说成就自利利他。偈言</p>
<p>　无漏及遍至　　不灭法与恒</p>
<p>　清凉不变异　　不退寂静处</p>
<p>　诸佛如来身　　如虚空无相</p>
<p>　为诸胜智者　　作六根境界</p>
<p>　示现微妙色　　出乎妙音声</p>
<p>　令嗅佛戒香　　与佛妙法味</p>
<p>　使觉三昧触　　令知深妙法</p>
<p>　细思惟稠林　　佛离虚空相　</p>
<p>次说第一义相应。偈言</p>
<p>　如空不思议　　常恒及清凉</p>
<p>　不变与寂静　　遍离诸分别</p>
<p>　一切处不着　　离阂粗涩触</p>
<p>　亦不可见取　　佛净心无垢　</p>
<p>次说佛法身。偈言</p>
<p>　非初非中后　　不破坏不二</p>
<p>　远离于三界　　无垢无分别</p>
<p>　此甚深境界　　非二乘所知</p>
<p>　具胜三昧慧　　如是人能见</p>
<p>　出过于恒沙　　不思议功德</p>
<p>　唯如来成就　　不与余人共</p>
<p>　如来妙色身　　清净无垢体</p>
<p>　远离诸烦恼　　及一切习气</p>
<p>　种种胜妙法　　光明以为体</p>
<p>　令众生解脱　　常无有休息</p>
<p>　所作不思议　　如摩尼宝王</p>
<p>　能现种种形　　而彼体非实</p>
<p>　为世间说法　　示现寂静处</p>
<p>　教化使淳熟　　授记令入道</p>
<p>　如来镜像身　　而不离本体</p>
<p>　犹如一切色　　不离于虚空　</p>
<p>次说如来常住身。偈言</p>
<p>　世尊体常住　　以修无量因</p>
<p>　众生界不尽　　慈悲心如意</p>
<p>　智成就相应　　法中得自在</p>
<p>　降伏诸魔怨　　体寂静故常　</p>
<p>次说不可思议体。偈言</p>
<p>　非言语所说　　第一义谛摄</p>
<p>　离诸觉观地　　无譬喻可说</p>
<p>　最上胜妙法　　不取有涅槃</p>
<p>　非三乘所知　　唯是佛境界　</p>
<p>　　究竟一乘宝性论如来功德品第九</p>
<p>　自利亦利他　　第一义谛身</p>
<p>　依彼真谛身　　有此世谛体</p>
<p>　果远离淳熟　　此中具足有</p>
<p>　六十四种法　　诸功德差别　</p>
<p>略说偈言</p>
<p>　佛力金刚杵　　破无智者障</p>
<p>　如来无所畏　　处众如师子</p>
<p>　如来不共法　　清净如虚空</p>
<p>　如彼水中月　　众生二种见　</p>
<p>初说十力。偈言</p>
<p>　处非处果报　　业及于诸根</p>
<p>　性信至处道　　离垢诸禅定</p>
<p>　忆念过去世　　天眼寂静智</p>
<p>　如是等诸句　　说名十种力　</p>
<p>如金刚杵者。偈言</p>
<p>　处非处业性　　众生诸信根</p>
<p>　种种随修地　　过宿命差别</p>
<p>　天眼漏尽等　　佛力金刚杵</p>
<p>　能刺摧散破　　痴铠山墙树　</p>
<p>次说四无畏。偈言</p>
<p>　如实觉诸法　　遮诸阂道障</p>
<p>　说道得无漏　　是四种无畏</p>
<p>　于所知境界　　毕竟知自他</p>
<p>　自知教他知　　此非遮障道</p>
<p>　能证胜妙果　　自得令他得</p>
<p>　说自他利谛　　是诸处无畏　</p>
<p>如师子王者。偈言</p>
<p>　譬如师子王　　诸兽中自在</p>
<p>　常在于山林　　不怖畏诸兽</p>
<p>　佛人王亦尔　　处于诸群众</p>
<p>　不畏及善住　　坚固奋迅等　</p>
<p>次说佛十八不共法。偈言</p>
<p>　佛无过无诤　　无妄念等失</p>
<p>　无不定散心　　无种种诸想</p>
<p>　无作意护心　　欲精进不退</p>
<p>　念慧及解脱　　知见等不退</p>
<p>　诸业智为本　　知三世无障</p>
<p>　佛十八功德　　及余不说者</p>
<p>　佛身口无失　　若他来破坏</p>
<p>　内心无动相　　非作心舍心</p>
<p>　世尊欲精进　　念净智解脱</p>
<p>　知见常不失　　示现可知境</p>
<p>　一切诸业等　　智为本展转</p>
<p>　三世无障碍　　广大智行常</p>
<p>　是名如来体　　大智慧相应</p>
<p>　觉彼大菩提　　最上胜妙法</p>
<p>　为一切众生　　转于大法轮</p>
<p>　无畏胜妙法　　令彼得解脱　</p>
<p>次说虚空不相应义。偈言</p>
<p>　地水火风等　　彼法空中无</p>
<p>　诸色中亦无　　虚空无阂法</p>
<p>　诸佛无阂障　　犹如虚空相</p>
<p>　如来在世间　　如地水火风</p>
<p>　而诸佛如来　　所有诸功德</p>
<p>　乃至无一法　　共余世间有　</p>
<p>次说三十二大人相。偈言</p>
<p>　足下相平满　　具足千辐轮</p>
<p>　跟佣趺上隆　　伊尼鹿王踹</p>
<p>　手足悉柔软　　诸指皆纤长</p>
<p>　鹅王网缦指　　臂肘上下佣</p>
<p>　两肩前后平　　左右俱圆满</p>
<p>　立能手过膝　　马王阴藏相</p>
<p>　身佣相洪雅　　如尼拘树王</p>
<p>　体相七处满　　上半如师子</p>
<p>　威德势坚固　　犹如那罗延</p>
<p>　身色新净妙　　柔软金色皮</p>
<p>　净软细平密　　一孔一毛生</p>
<p>　毛柔软上靡　　微细轮右旋</p>
<p>　身净光圆匝　　顶上相高显</p>
<p>　项如孔雀王　　颐方若师子</p>
<p>　发净金精色　　喻如因陀罗</p>
<p>　额上白毫相　　通面净光明</p>
<p>　口含四十齿　　二牙白踰雪</p>
<p>　深密内外明　　上下齿平齐</p>
<p>　迦陵频伽声　　妙音深远声</p>
<p>　所食无完过　　得味中上味</p>
<p>　细薄广长舌　　二目淳绀色</p>
<p>　眼睫若牛王　　功德如莲华</p>
<p>　如是说人尊　　妙相三十二</p>
<p>　一一不杂乱　　普身不可嫌　</p>
<p>次说如水中月偈言</p>
<p>　秋空无云翳　　月在天及水</p>
<p>　一切世间人　　皆见月势力</p>
<p>　清净佛轮中　　具功德势力</p>
<p>　佛子见如来　　功德身亦尔　</p>
<p>　　究竟一乘宝性论自然不休息佛业品第十</p>
<p>　于可化众生　　以教化方便</p>
<p>　起化众生业　　教化众生界</p>
<p>　诸佛自在人　　于可化众生</p>
<p>　常待时待处　　自然作佛事</p>
<p>　遍觉知大乘　　最妙功德聚</p>
<p>　如大海水宝　　如来智亦尔</p>
<p>　菩提广无边　　犹如虚空界</p>
<p>　放无量功德　　大智慧日光</p>
<p>　遍照诸众生　　有佛妙法身</p>
<p>　无垢功德藏　　如我身无异</p>
<p>　烦恼障智障　　云雾罗网覆</p>
<p>　诸佛慈悲风　　吹令散灭尽　</p>
<p>次说大乘业喻。略说偈言</p>
<p>　帝释妙鼓云　　梵天日摩尼</p>
<p>　响及虚空地　　如来身亦尔　</p>
<p>初说帝释镜像譬喻。偈言</p>
<p>　如彼毗琉璃　　清净大地中</p>
<p>　天主帝释身　　于中镜像现</p>
<p>　如是众生心　　清净大地中</p>
<p>　诸佛如来身　　于中镜像现</p>
<p>　帝释现不现　　依地净不净</p>
<p>　如是诸世间　　镜像现不现</p>
<p>　如来有起灭　　依浊不浊心</p>
<p>　如是诸众生　　镜像现不现</p>
<p>　天主帝释身　　镜像有生灭</p>
<p>　不可得说有　　不可得说无</p>
<p>　如来身亦尔　　镜像有生灭</p>
<p>　不可得说有　　不可得说无</p>
<p>　如地普周遍　　远离高下秽</p>
<p>　大琉璃明净　　离垢功德平</p>
<p>　以彼毗琉璃　　清净无垢故</p>
<p>　天主镜像现　　及庄严具生</p>
<p>　若男若女等　　于中见天主</p>
<p>　及妙庄严具　　作生彼处愿</p>
<p>　众生为生彼　　修行诸善行</p>
<p>　持戒及布施　　散花舍珍宝</p>
<p>　后时功德尽　　地灭彼亦灭</p>
<p>　心琉璃地净　　诸佛镜像现</p>
<p>　诸佛子菩萨　　见佛心欢喜</p>
<p>　为求菩提故　　起愿修诸行　</p>
<p>不生不灭者。即是如来。偈言</p>
<p>　如毗琉璃灭　　彼镜像亦灭</p>
<p>　无可化众生　　如来不出世</p>
<p>　琉璃宝地净　　示现佛妙像</p>
<p>　彼净心不坏　　信根芽增长</p>
<p>　白净法生灭　　佛像亦生灭</p>
<p>　如来不生灭　　犹如帝释王</p>
<p>　此业自然有　　见是等现前</p>
<p>　法身不生灭　　尽诸际常住　</p>
<p>次说天中妙鼓譬喻。偈言</p>
<p>　天妙法鼓声　　依自业而有</p>
<p>　诸佛说法音　　众生自业闻</p>
<p>　如妙声远离　　功用处身心</p>
<p>　令一切诸天　　离怖得寂静</p>
<p>　佛声亦如是　　离功用身心</p>
<p>　令一切众生　　得证寂灭道</p>
<p>　于彼战斗时　　为破修罗力</p>
<p>　因鼓出畏声　　令修罗退散</p>
<p>　如来为众生　　灭诸烦恼苦</p>
<p>　为世间说法　　示胜禅定道　</p>
<p>一切世间人。不觉自过失。偈言</p>
<p>　聋不闻细声　　天耳闻不遍</p>
<p>　唯智者境界　　以闻心不染　</p>
<p>次说云雨譬喻偈言</p>
<p>　知有起悲心　　遍满世间处</p>
<p>　定持无垢藏　　佛雨净谷因</p>
<p>　世间依善业　　依风生云雨</p>
<p>　依悲等增长　　佛妙法云雨　</p>
<p>依止器世间。雨水味变坏偈言</p>
<p>　譬如虚空中　　雨八功德水</p>
<p>　到碱等住处　　生种种异味</p>
<p>　如来慈悲云　　雨八圣道水</p>
<p>　到众生心处　　生种种解味　</p>
<p>无差别心。偈言</p>
<p>　信于妙大乘　　及中谤法者</p>
<p>　人遮多鸟鬼　　此三聚相似</p>
<p>　正定聚众生　　习气不定聚</p>
<p>　身见邪定聚　　邪见流生死</p>
<p>　秋天无云雨　　人空鸟受苦</p>
<p>　夏天多雨水　　烧鬼令受苦</p>
<p>　佛现世不现　　悲云雨法雨</p>
<p>　信法器能得　　谤法有不闻　</p>
<p>不护众生。偈言</p>
<p>　天雨如车轴　　澍下冲大地</p>
<p>　雹及霹雳石　　金刚爆火等</p>
<p>　不护微细虫　　山林诸果树</p>
<p>　草谷稻粮等　　行人故不雨</p>
<p>　如来亦如是　　于粗细众生</p>
<p>　相应诸方便　　般若悲云雨</p>
<p>　诸烦恼习气　　我邪见众生</p>
<p>　如是种类等　　一切智不护　</p>
<p>为灭苦火。偈言</p>
<p>　知病离病因　　取无病修药</p>
<p>　苦因彼灭道　　知离触修等</p>
<p>　无始世生死　　波流转五道</p>
<p>　五道中受乐　　犹如臭烂粪</p>
<p>　寒热恼等触　　诸苦毕竟有</p>
<p>　为令彼除灭　　降大妙法雨</p>
<p>　知天中退苦　　人中追求苦</p>
<p>　有智者不求　　人天自在乐</p>
<p>　慧者信佛语　　已信者知苦</p>
<p>　亦复知苦因　　观灭及知道　</p>
<p>次说梵天譬喻。偈言</p>
<p>　梵天过去愿　　依诸天净业</p>
<p>　梵天自然现　　化佛身亦尔</p>
<p>　梵宫中不动　　常现于欲界</p>
<p>　诸天见妙色　　失五欲境界</p>
<p>　佛法身不动　　而常现世间</p>
<p>　众生见欢喜　　不乐诸有乐　</p>
<p>有现不现。偈言</p>
<p>　从天退入胎　　现生有父母</p>
<p>　在家示婴儿　　习学诸伎艺</p>
<p>　戏乐及游行　　出家行苦行</p>
<p>　现就外道学　　降伏于天魔</p>
<p>　成佛转法轮　　示道入涅槃</p>
<p>　诸薄福众生　　不能见如来　</p>
<p>次说日譬喻。偈言</p>
<p>　如日光初出　　普照诸莲华</p>
<p>　有同一时开　　亦有一时合</p>
<p>　佛日亦如是　　照一切众生</p>
<p>　有智如华开　　有罪如华合</p>
<p>　如日照水华　　而日无分别</p>
<p>　佛日亦如是　　照而无分别　</p>
<p>次第偈言</p>
<p>　日初出世间　　千光次第照</p>
<p>　先照高大山　　后照中下山</p>
<p>　佛日亦如是　　次第照世间</p>
<p>　先照诸菩萨　　后及余众生　</p>
<p>光明轮不同。偈言</p>
<p>　色智身二法　　大悲身如空</p>
<p>　遍照诸世间　　故佛不同日</p>
<p>　日不能遍照　　诸国土虚空</p>
<p>　不破无明闇　　不示何知境</p>
<p>　放种种诸色　　光明云罗网</p>
<p>　示大慈悲体　　真如妙境界</p>
<p>　佛入城聚落　　无眼者得眼</p>
<p>　见佛得大利　　亦灭诸恶法</p>
<p>　无明没诸有　　邪见黑闇障</p>
<p>　如来日光照　　见慧未见处　</p>
<p>次说摩尼珠譬喻。偈言</p>
<p>　一时同处住　　满足所求意</p>
<p>　摩尼宝无心　　而满众生愿</p>
<p>　自在大法王　　同住于悲心</p>
<p>　众生种种闻　　佛心无分别　</p>
<p>次说响譬喻。偈言</p>
<p>　譬如诸响声　　依他而得起</p>
<p>　自然无分别　　非内非外住</p>
<p>　如来声亦尔　　依他心而起</p>
<p>　自然无分别　　非内非外住　</p>
<p>次说虚空譬喻。偈言</p>
<p>　无物不可见　　无观无依止</p>
<p>　过眼识境界　　无色不可见</p>
<p>　空中见高下　　而空不如是</p>
<p>　佛中见一切　　其义亦如是　</p>
<p>次说地譬喻。偈言</p>
<p>　一切诸草木　　依止大地生</p>
<p>　地无分别心　　而增长成就</p>
<p>　众生心善根　　依止佛地生</p>
<p>　佛无分别心　　而增广成就</p>
<p>　佛声犹如响　　以无名字说</p>
<p>　佛身如虚空　　遍不可见常</p>
<p>　如依地诸法　　一切诸妙药</p>
<p>　遍为诸众生　　不限于一人</p>
<p>　依佛地诸法　　白净妙法药</p>
<p>　遍为诸众生　　不限于一人　</p>
<p>　　究竟一乘宝性论校量信功德品第十一</p>
<p>　佛性佛菩提　　佛法及佛业</p>
<p>　诸出世净人　　所不能思议</p>
<p>　此诸佛境界　　若有能信者</p>
<p>　得无量功德　　胜一切众生</p>
<p>　以求佛菩提　　不思议果报</p>
<p>　得无量功德　　故胜诸世间</p>
<p>　若有人能舍　　魔尼诸珍宝</p>
<p>　遍布十方界　　无量佛国土</p>
<p>　为求佛菩提　　施与诸法王</p>
<p>　是人如是施　　无量恒沙劫</p>
<p>　若复有人闻　　妙境界一句</p>
<p>　闻已复能信　　过施福无量</p>
<p>　若有智慧人　　奉持无上戒</p>
<p>　身口意业净　　自然常护持</p>
<p>　为求佛菩提　　如是无量劫</p>
<p>　是人所得福　　不可得思议</p>
<p>　若复有人闻　　妙境界一句</p>
<p>　闻已复能言　　过戒福无量</p>
<p>　若人入禅定　　焚三界烦恼</p>
<p>　过天行彼岸　　无菩提方便</p>
<p>　若复有人闻　　妙境界一句</p>
<p>　闻已复能信　　过禅福无量</p>
<p>　无慧人能舍　　唯得富贵报</p>
<p>　修持禁戒者　　得生人天中</p>
<p>　修行断诸障　　悲慧不能除</p>
<p>　慧除烦恼障　　亦能除智障</p>
<p>　闻法为慧因　　是故闻法胜</p>
<p>　何况闻法已　　复能生信心</p>
<p>　我此所说法　　为自心清净</p>
<p>　依诸如来教　　修多罗相应</p>
<p>　若有智慧人　　闻能信受者</p>
<p>　我此所说法　　亦为摄彼人</p>
<p>　依灯电摩尼　　日月等诸明</p>
<p>　一切有眼者　　皆能见境界</p>
<p>　依佛法光明　　慧眼者能见</p>
<p>　以法有是利　　故我说此法</p>
<p>　若一切所说　　有义有法句</p>
<p>　能令修行者　　远离于三界</p>
<p>　及示寂静法　　最胜无上道</p>
<p>　佛说是正经　　余者颠倒说</p>
<p>　虽说法句义　　断三界烦恼</p>
<p>　无明覆慧眼　　贪等垢所缚</p>
<p>　又于佛法中　　取少分说者</p>
<p>　世典善言说　　彼三尚可受</p>
<p>　何况诸如来　　远离烦恼垢</p>
<p>　无漏智慧人　　所说修多罗</p>
<p>　以离于诸佛　　一切世间中</p>
<p>　更无胜智慧　　如实知法者</p>
<p>　如来说了义　　彼不可思议</p>
<p>　思者是谤法　　不识佛意故</p>
<p>　谤圣及坏法　　此诸邪思惟</p>
<p>　烦恼愚痴人　　妄见所计故</p>
<p>　故不应执着　　邪见诸垢法</p>
<p>　以净衣受色　　垢腻不可染　</p>
<p>问曰。以何因缘有此谤法。答曰。偈言</p>
<p>　愚不信白法　　邪见及憍慢</p>
<p>　过去谤法障　　执着不了义</p>
<p>　着供养恭敬　　唯见于邪法</p>
<p>　远离善知识　　亲近谤法者</p>
<p>　乐着小乘法　　如是等众生</p>
<p>　不信于大乘　　故谤诸佛法</p>
<p>　智者不应畏　　怨家蛇火毒</p>
<p>　因陀罗霹雳　　刀杖诸恶兽</p>
<p>　虎狼师子等　　彼但能断命</p>
<p>　不能令人入　　可畏阿鼻狱</p>
<p>　应畏谤深法　　及谤法知识</p>
<p>　决定令人入　　可畏阿鼻狱</p>
<p>　虽近恶知识　　恶心出佛血</p>
<p>　及杀害父母　　断诸圣人命</p>
<p>　破坏和合僧　　及断诸善根</p>
<p>　以系念正法　　能解脱彼处</p>
<p>　若复有余人　　诽谤甚深法</p>
<p>　彼人无量劫　　不可得解脱</p>
<p>　若人令众生　　觉信如是法</p>
<p>　彼是我父母　　亦是善知识</p>
<p>　彼人是智者　　以如来灭后</p>
<p>　回邪见颠倒　　令入正道故</p>
<p>　三宝清净性　　菩提功德业</p>
<p>　我略说七种　　与佛经相应</p>
<p>　依此诸功德　　愿于命终时</p>
<p>　见无量寿佛　　无边功德身</p>
<p>　我及余信者　　既见彼佛已</p>
<p>　愿得离垢眼　　成无上菩提　</p>
<p>论曰。第一教化品。如向偈中已说。应知此论。广门有十一品。中则七品。略唯一品。初释一品。具摄此论法义体相。应知偈言</p>
<p>　佛法及众僧　　性道功德业</p>
<p>　略说此论体　　七种金刚句　</p>
<p>此偈明何义。言金刚者。犹如金刚难可沮坏。所证之义亦复如是。故言金刚。所言句者。以此论句。能与证义为根本故。此明何义。内身证法无言之体。以闻思智难可证得。犹如金刚。名字章句以能诠彼理中证智。随顺正道。能作根本故。名为句。此复何义。有二义故。何谓二义。一难证义。二者因义。是名为义。金刚字句应如是知</p>
<p>又何谓为义。何谓为字。义者。则有七种证义。何谓七义。一者佛义。二者法义。三者僧义。四者众生义五者菩提义。六者功德义。七者业义。是名为义。是故经言。又第一义谛者。所谓心缘尚不能知。何况名字章句故。所言字者。随以何等名字。章句。言语。风声。能表。能说。能明。能示。此七种义。是名为字。是故经言。又世谛者。谓世间中所用之事。名字章句言语所说故。又此七种金刚句义。如诸经中广说应知。应云何知依佛义故。如来经中告阿难言。阿难。所言如来者。非可见法。是故眼识不能得见故。依法义故。如来经中告阿难言。阿难。所言法者。非可说事。以是故非耳识所闻故。依僧义故。如来经中告阿难言。阿难。所言僧者。名为无为。是故不可身心供养礼拜赞叹故。依众生义故。如来经中告舍利弗言。舍利弗。言众生者。乃是诸佛如来境界。一切声闻辟支佛等。以正智慧不能观察众生之义。何况能证毛道凡夫。于此义中唯信如来。是故舍利弗。随如来信此众生义。舍利弗。言众生者。即是第一义谛。舍利弗言。第一义谛者。即是众生界。舍利弗言。众生界者。即是如来藏。舍利弗言。如来藏者。即是法身故。依菩提义故。经中说言。世尊言阿耨多罗三藐三菩提者。名涅槃界。世尊言。涅槃界者。即是法身故。依功德义故。如来经中告舍利弗言。舍利弗。如来所说法身义者。过于恒沙不离不脱不思议佛法如来智慧功德。舍利弗。如世间灯。明色及触不离不脱。又如摩尼宝珠。明色形相不离不脱。舍利弗。法身之义亦复如是。过于恒沙不离不脱不思议佛法如来智慧功德故。依业义故。如来经中告文殊师利言。文殊师利。如来不分别。不分别无分别。而自然无分别。如所作业自然行故。如是等名略说七种金刚字句。总摄此论体相应知。是故偈言</p>
<p>　七种相次第　　总持自在王</p>
<p>　菩萨修多罗　　序分有三句</p>
<p>　余残四句者　　在菩萨如来</p>
<p>　智慧差别分　　应当如是知　</p>
<p>此偈明何义。以是七种金刚字句。总摄此论。一切佛法广说其相。如陀罗尼自在王经序分中三句。余四句在彼修多罗菩萨如来法差别分。应知云何序分有初三句。彼修多罗序分中言。婆伽婆平等证一切法。善转法轮。善能教化调伏无量诸弟子众。如是三种根本字句。次第示现佛法僧宝。说彼三宝次第生起成就。应知余四句者。说随顺三宝因。成就三宝因。应知此明何义。以诸菩萨于八地中。十自在为首。具足得一切自在。是故菩萨坐于道场胜妙之处。于一切法中。皆得自在是故经言。婆伽婆平等证一切法故。以诸菩萨住九地时。于一切法中。得为无上最大法师。善知一切诸众生心。到一切众生根机第一彼岸。能断一切众生烦恼习气。是故菩萨成大菩提。是故经言。善转法轮故。以诸菩萨于第十地中。得住无上法王位。后能于一切佛所作业。自然而行。常不休息。是故经言。善能教化调伏无量诸弟子众故。彼善能教化调伏无量诸弟子众。即彼经中次后示现。是故经言。与大比丘众俱。如是乃至复有无量菩萨众俱。如是次第。善能教化声闻位地及佛菩提。善能调伏一切烦恼。如是毕竟有无量功德。又说声闻菩萨诸功德已。次说诸佛如来不可思议三昧境界。又说诸佛如来三昧境界已。次说无垢大宝庄严宝殿成就。又说大宝庄严宝殿成就已。次说大众云集种种供养赞叹如来。雨种种衣。雨种种华。雨种种香。如是等。示现佛宝不思议事。应知又复次说妙法庄严法座。又说妙法庄严法座已。次说法门名字及示现功德。此明法宝功德差别。应如又复次说诸菩萨摩诃萨迭共三昧行境界。示现种种功德。此明僧宝功德差别。应知又复次说如来放大光明授诸菩萨摩诃萨太子法王位职。又复次说与大无畏不怯弱辩才。又复赞叹诸佛如来第一功德。又复次说最上第一大乘之法。示现如实修行彼大乘故。于法中证果即彼三宝无上功德次第差别。序分中义大都已竟。应如是知。已说自在王菩萨修多罗序分中三宝。次说佛性义。有六十种法。清净彼功德。何以故。以有彼清净无量功德性。为清净彼性。修六十种法。为此义故。十地经中。数数说金。以为譬喻。为清净彼佛性义故。又复即于此陀罗尼自在王经中。说如来业已。次说不清净大毗琉璃摩尼宝喻。是故经言。善男子。譬如善巧摩尼宝师。善知清净大摩尼宝。向大摩尼宝性山中。取未清净诸摩尼宝。既取彼宝。以严灰洗。严灰洗已。然后复持黑头发衣。以用揩磨。不以为足。勤未休息。次以辛味饮食汁洗。食汁洗已。然后复持衣缠裹木以用揩磨。不以为足。勤未休息。次后复以大药汁洗。药汁洗已。次后复更持细软衣。以用揩磨。以细软衣。用揩磨已。然后远离铜铁等矿毗琉璃垢。方得说言大琉璃宝。善男子。诸佛如来亦复如是。善知不净诸众生性。知已乃为说无常苦无我不净。为惊怖彼乐世众生。令厌世间。入声闻法中。而佛如来不以为足。勤未休息。次为说空无相无愿。令彼众生少解如来所说法轮。而佛如来不以为足。勤未休息。次复为说不退法轮。次说清净波罗蜜行。谓不见三事。令众生入如来境界。如是依种种因。依种种性。入佛法中。入法中已故。名无上最大福田。又复依此自性清净如来性故。经中偈言</p>
<p>　譬如石矿中　　真金不可见</p>
<p>　能清净者见　　见佛亦如是　</p>
<p>向说佛性有六十种净业功德。何谓六十。所谓四种菩萨庄严。八种菩萨光明。十六种菩萨摩诃萨大悲。三十二种诸菩萨业</p>
<p>已说佛性义。次说佛菩提。有十六种无上菩提大慈悲心</p>
<p>已说佛菩提。次说诸佛如来功德。所谓十力。四无所畏。十八不共法</p>
<p>已说功德。次说如来三十二种无上大业。如是七种金刚句义。彼修多罗广说体相。如是应知。问曰。此七种句有何次第。答曰偈言</p>
<p>　从佛次有法　　次法复有僧</p>
<p>　僧次无碍性　　从性次有智</p>
<p>　十力等功德　　为一切众生</p>
<p>　而作利益业　　有如是次第　</p>
<p>已说一品具摄此论法义体相。次说七品具摄此论法义体相。解释偈义应知归敬三宝者。此明何义。所有如来教化众生。彼诸众生归依于佛。尊敬如来。归依于法。尊敬如来。归依于僧。依于三宝。说十二偈。初明佛宝。故说四偈</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 