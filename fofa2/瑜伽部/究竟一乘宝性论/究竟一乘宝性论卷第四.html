<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>究竟一乘宝性论卷第四</p>
<p>　　　　后魏中印度三藏勒那摩提译</p>
<p>　　无量烦恼所缠品第六</p>
<p>论曰。偈言</p>
<p>　向说如来藏　　十种义示现</p>
<p>　次说烦恼缠　　以九种譬喻　</p>
<p>此偈明何义。向依如来藏说无始世界来彼法恒常住法体不转变。明如来藏有十种义。自此以下依无始世界来烦恼藏所缠。说无始世界来自性清净心具足法身。以九种譬喻明如来藏。过于恒沙烦恼藏所缠。如修多罗说应知。九种譬喻者。如偈说言</p>
<p>　萎华中诸佛　　众蜂中美蜜</p>
<p>　皮糩等中实　　粪秽中真金</p>
<p>　地中珍宝藏　　诸果子中芽</p>
<p>　朽故弊坏衣　　缠裹真金像</p>
<p>　贫贱丑陋女　　怀转轮圣王</p>
<p>　焦黑泥模中　　有上妙宝像</p>
<p>　众生贪嗔痴　　妄想烦恼等</p>
<p>　尘劳诸垢中　　皆有如来藏　</p>
<p>此偈示现何义。自此以下依此略说四偈句义。余残譬喻五十四偈广说应知。此四行偈总略说。彼广偈中义应知。又依彼义。略说二偈</p>
<p>　华蜂糩粪秽　　地果故坏衣</p>
<p>　贫贱女泥模　　烦恼垢相似</p>
<p>　佛蜜实真金　　宝牙金像王</p>
<p>　上妙宝像等　　如来藏相似　</p>
<p>此偈示现何义。偈言</p>
<p>　华蜂等诸喻　　明众生身中</p>
<p>　无始世界来　　有诸烦恼垢</p>
<p>　佛蜜等诸喻　　明众生身中</p>
<p>　无始来具足　　自性无垢体　</p>
<p>又复略说此如来藏。修多罗中明一切众生界从无始世界来客尘烦恼染心。从无始世界来净妙法身如来藏不相舍离。是故经言。依自虚妄染心众生染。依自性清净心众生净。云何自心染。依自心染有九种喻。谓萎华等应知。偈言</p>
<p>　贪嗔痴相续　　及结使熏集</p>
<p>　见修道不净　　及净地有垢</p>
<p>　萎华等诸喻　　说九种相对</p>
<p>　无边烦恼缠　　故说差别相　</p>
<p>此偈明何义。略说有九种烦恼。于自性清净如来法身界中。如萎华等九种譬喻。于诸佛等常外客相诸烦恼垢亦复如是。于真如佛性常客尘相。何等以为九种烦恼。一者贪使烦恼。二者嗔使烦恼。三者痴使烦恼。四者增上贪嗔痴结使烦恼。五者无明住地所摄烦恼。六者见道所断烦恼。七者修道所断烦恼。八者不净地所摄烦恼。九者净地所摄烦恼。此如是等九种烦恼。以彼九种譬喻示现应知。此明何义。世间贪等众生身中所摄烦恼。能作不动地业所缘。成就色界无色界果报。出世间智能断。名为贪嗔痴使烦恼。偈言贪嗔痴相续故。又增上贪嗔痴众生身中所摄烦恼。能作福业罪业行缘。但能成就欲界果报。唯有不净观智能断。名为增上贪嗔痴等结使烦恼。偈言及结使故。又阿罗汉身中所摄烦恼。能作无漏诸业行缘。能生无垢意生身果报。唯如来菩提智能断。名为无明住地所摄烦恼。偈言熏集故。又有二种学人。何等为二。一者凡夫。二者圣人。凡夫身中所摄烦恼。初出世间心见出世间法智能断。名为见道所断烦恼。偈言见道故。圣人身中所摄烦恼。如先见出世间法修道智能断。名为修道所断烦恼。偈言修道故。又不究竟菩萨。谓从初地乃至七地所摄烦恼。七住地中所对治法。八地已上三住地中。修道智能断。名为不净地所摄烦恼。偈言不净故。又毕竟究竟菩萨身中所摄烦恼。八地已上三地修道智所对治法。金刚三昧智能断。名为净地所摄烦恼。偈言及净地有垢故。是名略说九种烦恼次第。萎华等九种譬喻。我已广说应知。又复即此九种烦恼。依八万四千众生行故。有八万四千烦恼差别。如如来智无量无边故。有如是无量无边烦恼缠如来藏故。言无量烦恼藏所缠如来藏。是故偈言</p>
<p>　愚痴及罗汉　　诸学及大智</p>
<p>　次第四种垢　　及一二复二</p>
<p>　如是次第说　　四凡一圣人</p>
<p>　二学二大智　　名为不净地　</p>
<p>此偈明何义。此九种譬喻。于无漏界中如是次第四种譬喻。及第五譬喻。后时二二烦恼诸垢依。烦恼垢染故。言不清净。又复云何知此九种贪等烦恼。于萎华等九种譬喻相似相对。又云何知如来藏于诸佛等九种譬喻相似相对。偈言</p>
<p>　依佛神力故　　有彼众妙华</p>
<p>　初荣时则爱　　后萎变不爱</p>
<p>　如华依荣悴　　有爱有不爱</p>
<p>　贪烦恼亦尔　　初乐后不乐</p>
<p>　群蜂为成蜜　　嗔心啮诸花</p>
<p>　嗔恚心起时　　生种种苦恼</p>
<p>　稻等内坚实　　外为皮糩覆</p>
<p>　如是痴心缠　　不见内坚实</p>
<p>　犹如臭秽粪　　智观贪亦尔</p>
<p>　起欲心诸相　　结使如秽粪</p>
<p>　譬如彼地中　　种种珍宝藏</p>
<p>　众生无天眼　　是故不能见</p>
<p>　如是自在智　　为无明地覆</p>
<p>　众生无智眼　　是故不能见</p>
<p>　如子离皮糩　　次第生芽等</p>
<p>　见道断烦恼　　次第生诸地</p>
<p>　以害身见等　　摄取妙圣道</p>
<p>　修道断烦恼　　故说弊坏衣</p>
<p>　七地中诸垢　　犹如胎所缠</p>
<p>　远离胎藏智　　无分别淳熟</p>
<p>　三地知诸垢　　如泥模所泥</p>
<p>　大智诸菩萨　　金刚定智断</p>
<p>　萎华至泥模　　如是九种喻</p>
<p>　示贪嗔痴等　　九种烦恼垢</p>
<p>　垢中如来藏　　佛等相对法</p>
<p>　如是九种义　　以三种体摄　</p>
<p>此偈明何义。谓依法身自性清净心如来藏等三种实体。有诸佛等九种譬喻相似相对法应知。三种实体者偈言</p>
<p>　法身及真如　　如来性实体</p>
<p>　三种及一种　　五种喻示现　</p>
<p>此偈明何义。初三种喻示现如来法身应知。三种譬喻者。所谓诸佛美蜜坚固。示现法身。偈言法身故。一种譬喻者。所谓真金示现真如。偈言真如故。又何等为五种譬喻。一者地藏。二者树。三者金像。四者转轮圣王五者宝像。能生三种佛身。示现如来性。偈言如来性故。又法身者。偈言</p>
<p>　法身有二种　　清净真法界</p>
<p>　及依彼习气　　以深浅义说　</p>
<p>此偈明何义。诸佛如来有二种法身。何等为二。一者寂静法界身。以无分别智境界故。如是诸佛如来法身。唯自内身法界能证应知。偈言清净真法界故。二者为得彼因。谓彼寂静法界说法。依可化众生说。彼说法应知。以依真如法身有彼说法。名为习气。偈言及依彼习气故。彼说法者。复有二种。一细二粗。细者。所谓为诸菩萨摩诃萨演说甚深秘密法藏。以依第一义谛说故。粗者。所谓种种修多罗祇夜和伽罗那伽陀忧陀那尼陀那等。名字章句种种差别。以依世谛说故。是故偈言</p>
<p>　以出世间法　　世中无譬喻</p>
<p>　是故依彼性　　还说性譬喻</p>
<p>　如美蜜一味　　微细法亦尔</p>
<p>　修多罗等说　　如种种异味　</p>
<p>此偈明何义。诸佛美蜜及坚固等三种譬喻。此明如来真如法身有二种义。一者遍覆一切众生。二者遍身中有无有余残。示现一切众生有如来藏。此以何义。于众生界中无有一众生离如来法身在于法身外。离于如来智在如来智外。如种种色像不离虚空中。是故偈言</p>
<p>　譬如诸色像　　不离于虚空</p>
<p>　如是众生身　　不离诸佛智</p>
<p>　以如是义故　　说一切众生</p>
<p>　皆有如来藏　　如虚空中色</p>
<p>　以性不改变　　体本来清净</p>
<p>　如真金不变　　故说真如喻　</p>
<p>此偈明何义。明彼真如如来之性。乃至邪聚众生身中自性清净心。无异无差别。光明明了。以离客尘诸烦恼故。后时说言。如来法身如是以一真金譬喻。依真如无差别。不离佛法身故。说诸众生皆有如来藏。以自性清净心虽言清净而本来无二法故。是故经中佛告文殊师利言。文殊师利。如来如实知见自身根本清净智。以依自身根本智故。知诸众生有清净身。文殊师利。所谓如来自性清净身。乃至一切众生自性清净身。此二法者。无二无差别。是故偈言</p>
<p>　一切诸众生　　平等如来藏</p>
<p>　真如清净法　　名为如来体</p>
<p>　依如是义故　　说一切众生</p>
<p>　皆有如来藏　　应当如是知　</p>
<p>又复偈言</p>
<p>　佛性有二种　　一者如地藏</p>
<p>　二者如树果　　无始世界来</p>
<p>　自性清净心　　修行无上道</p>
<p>　依二种佛性　　得出三种身</p>
<p>　依初譬喻故　　知有初法身</p>
<p>　依第二譬喻　　知有二佛身</p>
<p>　真佛法身净　　犹如真金像</p>
<p>　以性不改变　　摄功德实体</p>
<p>　证大法王位　　如转轮圣王</p>
<p>　依止镜像体　　有化佛像现　</p>
<p>此偈明何义。余五种譬喻。所谓藏树金像转轮圣王宝像譬喻。示现生彼三佛法身。以依自体性如来之性诸众生藏。是故说言。一切众生有如来藏。此示何义。以诸佛如来有三种身得名义故。此五种喻能作三种佛法身因。以是义故说如来性因。此以何义。此中明性义以为因义以是义故。经中偈言</p>
<p>　无始世来性　　作诸法依止</p>
<p>　依性有诸道　　及证涅槃果　</p>
<p>此偈明何义。无始世界性者。如经说言。诸佛如来依如来藏。说诸众生无始本际不可得知故。所言性者。如圣者胜鬘经言。世尊。如来说如来藏者。是法界藏。出世间法身藏。出世间上上藏。自性清净法身藏。自性清净如来藏故。作诸法依止者。如圣者胜鬘经言。世尊。是故如来藏是依是持是住持是建立。世尊。不离不离智。不断不脱。不异无为。不思议佛法。世尊。亦有断脱异外离离智有为法。亦依亦持亦住持亦建立。依如来藏故。依性有诸道者。如圣者胜鬘经言。世尊。生死者依如来藏。世尊。有如来藏故。说生死。是名善说故。及证涅槃果者。如圣者胜鬘经言。世尊。依如来藏故有生死。依如来藏故证涅槃。世尊。若无如来藏者。不得厌苦乐求涅槃。不欲涅槃不愿涅槃故。此明何义。明如来藏究竟如来法身不差别。真如体相毕竟定佛性体。于一切时一切众生身中皆无余尽应知。此云何知依法相知。是故经言。善男子。此法性法体性自性常住。如来出世若不出世。自性清净本来常住。一切众生有如来藏。此明何义。依法性依法体。依法相应依法方便。此法为如是为不如是。不可思议。一切处依法依法量依法信。得心净得心定。彼不可分别。为实为不实。唯依如来信。是故偈言</p>
<p>　唯依如来信　　信于第一义</p>
<p>　如无眼目者　　不能见日轮　</p>
<p>此偈明何义。略说一切众生界中有四种众生。不识如来藏如生盲人。何等为四。一者凡夫。二者声闻。三者辟支佛。四者初发菩提心菩萨。如圣者胜鬘经中说言。世尊。如来藏者。于身见众生非其境界。世尊。如来藏者。于取四颠倒众生非其境界。世尊。如来藏者。于散乱心失空众生非其境界故。此明何义。身见众生者。谓诸凡夫。以彼凡夫实无色等五阴诸法而取以为有我我所。虚妄执着我我所慢。于离身见等灭谛无漏性甘露之法。信亦不能。何况出世间一切智境界如来藏能证能解。无有是处。又取四颠倒诸众生者。所谓声闻辟支佛人。以彼声闻辟支佛等应修行如来藏常。而不修行如来藏以为常。以颠倒取一切法无常。修行如来藏无常。乐无常修行。以不知不觉故。应修行如来藏乐。而不修行如来藏以为乐。以颠倒取一切法皆苦。修行如来藏苦。乐苦修行。以不知不觉故。应修行如来藏我。而不修行如来藏以为我。以颠倒取一切法无我。修行如来藏无我。乐无我修行。以不知不觉故。应修行如来藏净。而不修行如来藏以为净。以颠倒取一切法不净。修行如来藏不净。乐不净修行。以不知不觉故。如是声闻辟支佛等。一切不能如实随顺法身修行。以是义故。第一彼岸常乐我净法。非彼声闻辟支佛等所知境界。如是乐颠倒无常苦无我不净相等。彼如来藏非其境界。如是之义大般涅槃修多罗中。池水譬喻广明此义应知。彼经中言。迦叶。譬如春时有诸人等在大池浴乘船游戏。失琉璃宝没深水中。是时诸人悉共入水求觅是宝。竞捉瓦石草木沙砾。各各自谓得琉璃珠。欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰观虚空月形。是时众中有一智人。以方便力安徐入水即便得珠。汝等比丘。不应如是修集无常苦无我想不净想等以为真实。如彼诸人各以瓦石草木沙砾而为宝珠。汝等应当善学方便在在处处常修我想常乐净想。复应当知。先所修集四法相貌悉是颠倒。欲得真实修诸想者。如彼智人巧出宝珠。所谓我想常乐净想故。又散乱心失空众生者。谓初发心菩萨。离空如来藏义。以失变坏物修行。名为空解脱门。此以何义。初发心菩萨起如是心。实有法断灭后时得涅槃。如是菩萨失空如来藏修行。又复有人以空为有物。我应得空。又生如是心。离色等法别更有空。我应修行令得彼空。彼人不知空以何等法是如来藏。偈言</p>
<p>　不空如来藏　　谓无上佛法</p>
<p>　不相舍离相　　不增减一法</p>
<p>　如来无为身　　自性本来净</p>
<p>　客尘虚妄染　　本来自性空　</p>
<p>此偈明何义。不减一法者。不减烦恼。不增一法者。真如性中不增一法。以不舍离清净体故偈言不相舍离相不增减一法故。是故圣者胜鬘经言。世尊。有二种如来藏空智。世尊。空如来藏。若离若脱若异一切烦恼藏。世尊。不空如来藏。过于恒沙不离不脱不异。不思议佛法故。如是以何等烦恼以何等处无。如是如实见知名为空智。又何等诸佛法。何处具足有。如是如实见知名不空智。如是明离有无二边如实知空相。此二偈中明如是义。又众生若离如是空智。彼人则是佛境界外名不相应。不得定不得一心。以是义故。名散乱心失空众生。何以故。以离第一义空智门无分别境界不可得证不可得见是故圣者胜鬘经言。世尊。如来藏智名为空智。世尊。如来藏空智者。一切声闻辟支佛等。本所不见。本所不得。本所不证。本所不会。世尊。一切苦灭唯佛得证。坏一切烦恼藏。修一切灭苦道故。如是此如来藏。以法界藏故。身见等众生不能得见。已说以身见相对治真实法界未现前故。又如是出世间法身如来藏。非颠倒众生境界。已说以无常等世间法对治出世间法界未现前故。又如是自性清净法界如来空藏。非散乱心失空众生境界。已说以烦恼垢客尘染。空自性清净功德法不相舍离。出世间法身得名故。此明何义。又依一味等味法界无差别智门观察出世间自性清净法身。是名如实知见真如。是故经说。十住菩萨唯能少分见如来藏。何况凡夫二乘人等。是故偈言</p>
<p>　譬如薄云中　　见虚空有日</p>
<p>　净慧诸圣人　　见佛亦如是</p>
<p>　声闻辟支佛　　如无眼目者</p>
<p>　不能观如来　　如盲不见日</p>
<p>　所知一切法　　有无量无边</p>
<p>　遍虚空法界　　无量智能见</p>
<p>　诸如来法身　　充满一切处</p>
<p>　佛智慧能见　　以无量智故　</p>
<p>　　究竟一乘宝性论为何义说品第七</p>
<p>问曰。真如佛性如来藏义住无障阂究竟菩萨地。菩萨第一圣人亦非境界。以是一切智者境界故。若如是者。何故乃为愚痴颠倒凡夫人说。答曰。以是义故。略说四偈</p>
<p>　处处经中说　　内外一切空</p>
<p>　有为法如云　　及如梦幻等</p>
<p>　此中何故说　　一切诸众生</p>
<p>　皆有如来性　　而不说空寂</p>
<p>　以有怯弱心　　轻慢诸众生</p>
<p>　执着虚妄法　　谤真如佛性</p>
<p>　计身有神我　　为令如是等</p>
<p>　远离五种过　　故说有佛性　</p>
<p>此四行偈以十一偈略释应知。偈言</p>
<p>　诸修多罗中　　说有为诸法</p>
<p>　谓烦恼业等　　如云等虚妄</p>
<p>　烦恼犹如云　　所作业如梦</p>
<p>　如幻阴亦尔　　烦恼业生故</p>
<p>　先已如是说　　此究竟论中</p>
<p>　为离五种过　　说有真如性</p>
<p>　以众生不闻　　不发菩提心</p>
<p>　或有怯弱心　　欺自身诸过</p>
<p>　未发菩提心　　生起欺慢意</p>
<p>　见发菩提心　　我胜彼菩萨</p>
<p>　如是憍慢人　　不起正智心</p>
<p>　是故虚妄取　　不知如实法</p>
<p>　妄取众生过　　不知客染心</p>
<p>　实无彼诸过　　自性净功德</p>
<p>　以取虚妄过　　不知实功德</p>
<p>　是故不得生　　自他平等慈</p>
<p>　闻彼真如性　　起大勇猛力</p>
<p>　及恭敬世尊　　智慧及大悲</p>
<p>　生增长五法　　不退转平等</p>
<p>　无一切诸过　　唯有诸功德</p>
<p>　取一切众生　　如我身无异</p>
<p>　速疾得成就　　无上佛菩提　</p>
<p>　　究竟一乘宝性论身转清净成菩提品第八</p>
<p>论曰。已说有垢如。自此以下说无垢如应知。无垢如者。谓诸佛如来。于无漏法界中远离一切种种诸垢。转杂秽身得净妙身。依八句义略差别说彼真如性无漏法身应知。何等为八偈言</p>
<p>　净得及远离　　自他利相应</p>
<p>　依止深快大　　时数如彼法　</p>
<p>是名八种句义。次第一偈示现八种义者。何谓八种。一者实体。二者因。三者果。四者业。五者相应。六者行。七者常。八者不可思议。实体者。向说如来藏不离烦恼藏所缠。以远离诸烦恼转身得清净。是名为实体应知。偈言净故。是故圣者胜鬘经言。世尊。若于无量烦恼藏所缠如来藏不疑惑者。于出无量烦恼藏法身亦无疑惑故。因者。有二种无分别智。一者出世间无分别智。二者依出世间智。得世间出世间依止行智是名为因。偈言得故。果者。即依此得得证智果。是名为果。偈言远离故。业者。有二种远离。一者远离烦恼障。二者远离智障。如是次第故名远离。如是远离自利利他成就。是名为业。偈言自他利故。相应者。自利利他得无量功德。常毕竟住持。是名相应。偈言相应故。行常不思议者。谓三种佛法身。无始世界来作众生利益常不休息。不可思议。偈言依止深快大故。以是义故。略说偈言</p>
<p>　实体因果业　　及以相应行</p>
<p>　常不可思议　　名佛地应知　</p>
<p>又依实体依因。于佛地中及得彼方便因故。说三偈</p>
<p>　向说佛法身　　自性清净体</p>
<p>　为诸烦恼垢　　客尘所染污</p>
<p>　譬如虚空中　　离垢净日月</p>
<p>　为彼厚密云　　罗网之所覆</p>
<p>　佛功德无垢　　常恒及不变</p>
<p>　不分别诸法　　得无漏真智　</p>
<p>此三行偈以四行偈略释应知。偈言</p>
<p>　佛身不舍离　　清净真妙法</p>
<p>　如虚空日月　　智离染不二</p>
<p>　过恒沙佛法　　明净诸功德</p>
<p>　非作法相应　　不离彼实体</p>
<p>　烦恼及智障　　彼法实无体</p>
<p>　常为客尘染　　是故说云喻</p>
<p>　远离彼二因　　向二无分别</p>
<p>　无分别真智　　及依彼所得　</p>
<p>此偈明何义。向说转身实体清净。又清净者略有二种。何等为二。一者自性清净。二者离垢清净。自性清净者。谓性解脱无所舍离。以彼自性清净心体不舍一切客尘烦恼。以彼本来不相应故。离垢清净者。谓得解脱。又彼解脱不离一切法。如水不离诸尘垢等而言清净。以自性清净心远离客尘诸烦恼垢更无余故。又依彼果离垢清净故。说四偈</p>
<p>　如清净池水　　无有诸尘浊</p>
<p>　种种杂花树　　周匝常围绕</p>
<p>　如月离罗睺　　日无云翳等</p>
<p>　无垢功德具　　显现即彼体</p>
<p>　蜂王美味蜜　　坚实净真金</p>
<p>　宝藏大果树　　无垢真金像</p>
<p>　转轮圣王身　　妙宝如来像</p>
<p>　如是等诸法　　即是如来身　</p>
<p>此四行偈以八行偈略释应知。偈言</p>
<p>　贪等客烦恼　　犹如浊水尘</p>
<p>　无分别上智　　果法如池水</p>
<p>　示现佛法身　　一切诸功德</p>
<p>　依彼证智果　　是故如是说</p>
<p>　贪如浊水尘　　净法杂垢染</p>
<p>　可化诸众生　　如绕池藕花</p>
<p>　禅定习气润　　远离嗔罗睺</p>
<p>　以大慈悲水　　遍益诸众生</p>
<p>　如十五日月　　远离云罗网</p>
<p>　光明照众生　　能除诸幽闇</p>
<p>　佛无垢日月　　离痴云罗网</p>
<p>　智光照众生　　除灭诸黑闇</p>
<p>　得无等等法　　能与妙法味</p>
<p>　诸佛如蜜坚　　远离蜂糩障</p>
<p>　真实妙功德　　除断诸贫穷</p>
<p>　能与解脱势　　故说金树喻</p>
<p>　法宝真实身　　增上两足尊</p>
<p>　胜色毕竟成　　故说后三喻　</p>
<p>又向说以二种智依自利利他业。何者为二。一者出世间无分别智。二者依出世间无分别智。转身得身行因远离烦恼。得证智果故。又何者是成就自利。谓得解脱远离烦恼障远离智障。得无障碍清净法身。是名成就自身利益。又何者是成就他利益。既得成就自身利已。无始世来自然依彼二种佛身。示现世间自在力行。是名成就他身利益。又依自利利他。成就业义故。说四偈</p>
<p>　无漏及遍至　　不灭法与恒</p>
<p>　清凉不变异　　不退寂净处</p>
<p>　诸佛如来身　　如虚空无相</p>
<p>　为诸胜智者　　作六根境界</p>
<p>　示现微妙色　　出于妙音声</p>
<p>　令嗅佛戒香　　与佛妙法味</p>
<p>　使觉三昧触　　令知深妙法</p>
<p>　细思惟稠林　　佛离虚空相　</p>
<p>此四行偈以八行偈略释应知。偈言</p>
<p>　略说二种法　　业智应当知</p>
<p>　满足解脱身　　清净真法身</p>
<p>　解脱身法身　　二及一应知</p>
<p>　谓无漏遍至　　及究竟无为</p>
<p>　烦恼尽无漏　　及习气灭故</p>
<p>　无阂及无障　　智遍至应知</p>
<p>　无为以不灭　　实体不失故</p>
<p>　不失名为本　　恒等句解释</p>
<p>　对于恒等句　　有四失应知</p>
<p>　死无常及转　　不可思议退</p>
<p>　以无死故恒　　以常故清凉</p>
<p>　不转故不变　　寂静故不退</p>
<p>　彼究竟足迹　　净智白法体</p>
<p>　具足色声等　　示现于诸根</p>
<p>　如虚空无相　　而现色等相</p>
<p>　法身亦如是　　具六根境界　</p>
<p>此偈明何义。经中说言。如虚空相诸佛亦尔者。此依第一义。诸佛如来清净法身自体相不共法故。作如是说。以是义故。金刚般若波罗蜜经言。须菩提。于意云何。可以三十二大人相成就得见如来不。须菩提言。如我解佛所说义者。不以相成就得见如来。佛言。如是如是。须菩提。不以相成就得见如来。须菩提。若以相成就观如来者。转轮圣王应是如来。是故非以相成就得见如来故。此明何义。以依如来第一义谛清净法身明如是义。又依相应义故。说二偈</p>
<p>　如空不思议　　常恒及清凉</p>
<p>　不变与寂静　　遍离诸分别</p>
<p>　一切处不着　　离阂粗涩触</p>
<p>　亦不可见取　　佛净心无垢　</p>
<p>此二行偈以八行偈略释应知。偈言</p>
<p>　解脱身法身　　示自利利他</p>
<p>　依自利利他　　彼处相应义</p>
<p>　一切诸功德　　不思议应知</p>
<p>　以非三慧境　　一切种智知</p>
<p>　诸众生佛体　　细故非闻境</p>
<p>　第一非思思　　以出世深密</p>
<p>　世修慧不知　　诸愚痴凡夫</p>
<p>　本来未曾见　　如盲不瞩色</p>
<p>　二乘如婴儿　　不见日月轮</p>
<p>　以不生故常　　以不灭故恒</p>
<p>　离二故清凉　　法性住不变</p>
<p>　证灭故寂静　　一切觉故遍</p>
<p>　不住不分别　　离烦恼不着</p>
<p>　无智障离阂　　柔软离粗涩</p>
<p>　无色不可见　　离相不可取</p>
<p>　以自性故净　　离染故无垢　</p>
<p>此偈明何义。虚空譬喻者。明诸佛如来无为诸功德不离佛法身。于所有诸有得不可思议胜大方便业胜大悲业胜大智业。为与一切众生乐相无垢清净三种佛身。所谓实佛受法乐佛及化身佛。常不休息常不断绝。自然修行。以为利益一切众生应知。以不共余人唯诸佛如来法身相应故。此明何义。以依此身相应诸行差别故。说八偈</p>
<p>　非初非中后　　不破坏不二</p>
<p>　远离于三界　　无垢无分别</p>
<p>　此甚深境界　　非二乘所知</p>
<p>　具胜三昧慧　　如是人能见</p>
<p>　出过于恒沙　　不思议功德</p>
<p>　唯如来成就　　不与余人共</p>
<p>　如来妙色身　　清净无垢体</p>
<p>　远离诸烦恼　　及一切习气</p>
<p>　种种胜妙法　　光明以为体</p>
<p>　令众生解脱　　常无有休息</p>
<p>　所作不思议　　如摩尼宝王</p>
<p>　能现种种形　　而彼体非实</p>
<p>　为世间说法　　示现寂静处</p>
<p>　教化使淳熟　　授记令入道</p>
<p>　如来镜像身　　而不离本体</p>
<p>　犹如一切色　　不离于虚空　</p>
<p>此八行偈以二十五偈略释应知。偈言</p>
<p>　向说佛法身　　及一切种智</p>
<p>　自在与涅槃　　及第一义谛</p>
<p>　不可思议法　　应供等功德</p>
<p>　唯自身内证　　应当如是知</p>
<p>　彼三身差别　　实法报化等</p>
<p>　所谓深快大　　无量功德身</p>
<p>　明实体身者　　谓诸佛法身</p>
<p>　略说五种相　　五功德应知</p>
<p>　无为无差别　　远离于二边</p>
<p>　出离烦恼障　　智障三昧障</p>
<p>　以离一切垢　　故圣人境界</p>
<p>　清净光明照　　以法性如是</p>
<p>　无量阿僧祇　　不可数思议</p>
<p>　无等诸功德　　到第一彼岸</p>
<p>　实法身相应　　以快不可数</p>
<p>　非思量境界　　及远离习气</p>
<p>　无边等佛法　　次第不离报</p>
<p>　受种种法味　　示现诸妙色</p>
<p>　净慈悲习气　　无虚妄分别</p>
<p>　利益诸众生　　自然无休息</p>
<p>　如如意宝珠　　满足众生心</p>
<p>　受乐佛如是　　神通力自在</p>
<p>　此神力自在　　略说有五种</p>
<p>　说法及可见　　诸业不休息</p>
<p>　及休息隐没　　示现不实体</p>
<p>　是名要略说　　有五种自在</p>
<p>　如摩尼宝珠　　依种种诸色</p>
<p>　异本生诸相　　一切皆不实</p>
<p>　如来亦如是　　方便力示现</p>
<p>　从兜率陀退　　次第入胎生</p>
<p>　习学诸伎艺　　婴儿入王宫</p>
<p>　厌离诸欲相　　出家行苦行</p>
<p>　推问诸外道　　往诣于道场</p>
<p>　降伏诸魔众　　成大妙觉尊</p>
<p>　转无上法轮　　入无余涅槃</p>
<p>　于不清净国　　现如是等事</p>
<p>　世间无休息　　宣说无常苦</p>
<p>　无我寂静名　　方便智慧力</p>
<p>　令彼诸众生　　厌离三界苦</p>
<p>　后入于涅槃　　以入寂静道</p>
<p>　诸声闻人等　　有是虚妄相</p>
<p>　言我得涅槃　　法华等诸经</p>
<p>　皆说如实法　　般若方便摄</p>
<p>　回先虚妄心　　令淳熟上乘</p>
<p>　授妙菩提记　　微细大势力</p>
<p>　令愚痴众生　　过崄难恶道</p>
<p>　深快及以大　　次第说应知</p>
<p>　初法身如来　　第二色身佛</p>
<p>　譬如虚空中　　有一切色身</p>
<p>　于初佛身中　　最后身亦尔　</p>
<p>自此以下。即依如是三种佛身。为乐众生利益众生。略说二偈</p>
<p>　世尊体常住　　以修无量因</p>
<p>　众生界不尽　　慈悲心如意</p>
<p>　智成就相应　　法中得自在</p>
<p>　降伏诸魔怨　　体寂静故常　</p>
<p>此二行偈以六行偈略释应知。偈言</p>
<p>　弃舍身命财　　摄取诸佛法</p>
<p>　为利益众生　　究竟满本愿</p>
<p>　得清净佛身　　起大慈悲心</p>
<p>　修行四如意　　依彼力住世</p>
<p>　以成就妙智　　离有涅槃心</p>
<p>　常得心三昧　　成就乐相应</p>
<p>　常在于世间　　不为世法染</p>
<p>　得净甘露处　　故离一切魔</p>
<p>　诸佛本不生　　本来寂静故</p>
<p>　以常可归依　　故言归依我</p>
<p>　初七种譬喻　　如来色身常</p>
<p>　后三种譬喻　　善逝法身常　</p>
<p>此偈明何义。诸佛如来依法身转得无上身。不可思议应知。依不可思议故。说二偈</p>
<p>　非言语所说　　第一义谛摄</p>
<p>　离诸觉观地　　无譬喻可说</p>
<p>　最上胜妙法　　不取有涅槃</p>
<p>　非三乘所知　　唯是佛境界　</p>
<p>此二行偈以五行偈略释应知。偈言</p>
<p>　不可得思议　　以离言语相</p>
<p>　离言语相者　　以第一义摄</p>
<p>　第一义摄者　　非思量境界</p>
<p>　非思量境者　　以无譬喻知</p>
<p>　无譬喻知者　　以最胜无上</p>
<p>　最胜无上者　　不取有涅槃</p>
<p>　不取是二者　　不取功德过</p>
<p>　前五种譬喻　　微细不思议</p>
<p>　如来法身常　　第六譬喻者</p>
<p>　以得自在故　　如来色身常　</p>
<p>　　究竟一乘宝性论如来功德品第九</p>
<p>论曰。已说无垢真如法身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈</p>
<p>　自利亦利他　　第一义谛身</p>
<p>　依彼真谛身　　有此世谛体</p>
<p>　果远离淳熟　　此中具足有</p>
<p>　六十四种法　　诸功德差别　</p>
<p>此偈示现何义。偈言</p>
<p>　于自身成就　　住持诸佛法</p>
<p>　故摄第一身　　为他身住持</p>
<p>　诸如来世尊　　故有世谛体</p>
<p>　佛无量功德　　初身摄应知</p>
<p>　十力四无畏　　大丈夫相等</p>
<p>　彼受乐报体　　第二佛身摄　</p>
<p>此偈明何义。明十力等六十四种佛身功德。此云何知。依彼义故。略说二偈</p>
<p>　佛力金刚杵　　破无智者障</p>
<p>　如来无所畏　　处众如师子</p>
<p>　如来不共法　　清净如虚空</p>
<p>　如彼水中月　　众生二种见　</p>
<p>自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈</p>
<p>　处非处果报　　业及于诸根</p>
<p>　性信至处道　　离垢诸禅定</p>
<p>　忆念过去世　　天眼寂静智</p>
<p>　如是等诸句　　说十种力名　</p>
<p>又依四无畏故。说三偈</p>
<p>　如实觉诸法　　遮诸阂道障</p>
<p>　说道得无漏　　是四种无畏</p>
<p>　于所知境界　　毕竟知自他</p>
<p>　自知教他知　　此非遮障道</p>
<p>　能证胜妙果　　自得令他得</p>
<p>　说自他利谛　　是诸处无畏　</p>
<p>又依十八不共佛法故说八偈</p>
<p>　佛无过无诤　　无妄念等失</p>
<p>　无不定散心　　无种种诸想</p>
<p>　无作意护心　　欲精进不退</p>
<p>　念慧及解脱　　知见等不退</p>
<p>　诸业智为本　　知三世无障</p>
<p>　佛十八功德　　及余不说者</p>
<p>　佛身口无失　　若他来破坏</p>
<p>　内心无动相　　非作心舍心</p>
<p>　世尊欲精进　　念净智解脱</p>
<p>　知见常不失　　示现可知境</p>
<p>　一切诸业等　　智为本展转</p>
<p>　三世无障阂　　广大智行常</p>
<p>　是名如来体　　大智慧相应</p>
<p>　觉彼大菩提　　最上胜妙法</p>
<p>　为一切众生　　转于大法轮</p>
<p>　无畏胜妙法　　令彼得解脱　</p>
<p>又依三十二大人相故。说十一偈</p>
<p>　足下相平满　　具足千辐轮</p>
<p>　跟佣趺上隆　　伊尼鹿王[跳-兆+尃]</p>
<p>　手足悉柔软　　诸指皆纤长</p>
<p>　鹅王网缦指　　臂肘上下佣</p>
<p>　两肩前后平　　左右俱圆满</p>
<p>　立能手过膝　　马王阴藏相</p>
<p>　身佣相洪雅　　如尼拘树王</p>
<p>　体相七处满　　上半如师子</p>
<p>　威德势坚固　　犹如那罗延</p>
<p>　身色新净妙　　柔软金色皮</p>
<p>　净软细平密　　一孔一毛生</p>
<p>　毛柔软上靡　　微细轮右旋</p>
<p>　身净光圆匝　　顶上相高显</p>
<p>　项如孔雀王　　颐方若师子</p>
<p>　发净金精色　　喻如因陀罗</p>
<p>　额上白毫相　　通面净光明</p>
<p>　口含四十齿　　二牙白踰雪</p>
<p>　深密内外明　　上下齿平齐</p>
<p>　迦陵频伽声　　妙音深远声</p>
<p>　所食至喉现　　得味中上味</p>
<p>　细薄广长舌　　二目淳绀色</p>
<p>　瞬眼若牛王　　功德如莲华</p>
<p>　如是说人尊　　妙相三十二</p>
<p>　一一不杂乱　　普身不可嫌　</p>
<p>此佛十力四无所畏十八不共法。三十二大人相。略集一处。是名六十四种功德应知。偈言</p>
<p>　六十四功德　　修因及果报</p>
<p>　一一各差别　　宝经次第说　</p>
<p>此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言</p>
<p>　冲过无慈心　　不共他无心</p>
<p>　故说杵师子　　空水中月喻　</p>
<p>又依十力金刚杵喻故。说二偈</p>
<p>　处非处果性　　众生诸信根</p>
<p>　种种道修地　　过宿命差别</p>
<p>　天眼漏尽等　　佛力金刚杵</p>
<p>　能刺碎散斫　　痴铠山墙树　</p>
<p>此偈示现何义。略说偈言</p>
<p>　诸如来六力　　次第三及一</p>
<p>　所知境界中　　离三昧诸障</p>
<p>　及离余垢障　　譬如破散截</p>
<p>　铠墙及树等　　亦重亦坚固</p>
<p>　亦不可破坏　　如来十种力</p>
<p>　犹如彼金刚　　故说金刚杵　</p>
<p>又依四无畏师子王喻故。说二偈</p>
<p>　譬如师子王　　诸兽中自在</p>
<p>　常处于山林　　不怖畏诸兽</p>
<p>　佛人王亦尔　　处于诸群众</p>
<p>　不畏及善住　　坚固奋迅等　</p>
<p>此偈示现何义。略说偈言</p>
<p>　知病苦知因　　远离彼苦因</p>
<p>　说圣道妙药　　为离病证灭</p>
<p>　远离诸怖畏　　善住奋迅城</p>
<p>　佛王在大众　　无畏如师子</p>
<p>　以知一切法　　是故能善住</p>
<p>　一切处不畏　　离愚痴凡夫</p>
<p>　二乘及清净　　以见我无等</p>
<p>　于一切法中　　心常定坚固</p>
<p>　何故名奋迅　　过无明住地</p>
<p>　自在无阂处　　是故名奋迅　</p>
<p>又依十八不共法虚空譬喻故。说三偈</p>
<p>　地水火风等　　彼法空中无</p>
<p>　诸色中亦无　　虚空无阂法</p>
<p>　诸佛无障碍　　犹如虚空相</p>
<p>　如来在世间　　如地水火风</p>
<p>　而诸佛如来　　所有诸功德</p>
<p>　乃至无一法　　共余世间有　</p>
<p>此偈示现何义。略说偈言</p>
<p>　声闻及空行　　智者及自在</p>
<p>　上上微细法　　故示现五大</p>
<p>　诸众生受用　　如地水火风</p>
<p>　离世离出世　　故说虚空大</p>
<p>　三十二功德　　依止法身有</p>
<p>　如世间灯炷　　明暖及色相</p>
<p>　相应无差别　　诸如来法身</p>
<p>　一切诸功德　　无差别亦尔　</p>
<p>又依三十二大丈夫相水中月喻故。说二偈</p>
<p>　秋空无云曀　　月在天及水</p>
<p>　一切世间人　　皆见月势力</p>
<p>　清净佛轮中　　具功德势力</p>
<p>　佛子见如来　　功德身亦尔　</p>
<p>此偈示现何义。略说偈言</p>
<p>　三十二功德　　见者生欢喜</p>
<p>　依法报化身　　三种佛而有</p>
<p>　法身净无垢　　远离于世间</p>
<p>　在如来轮中　　众生见二处</p>
<p>　如清净水中　　见于月影像</p>
<p>　是三十二相　　依色身得名</p>
<p>　如摩尼宝珠　　不离光色相</p>
<p>　色身亦如是　　不离三十二　</p>
<p>　　究竟一乘宝性论自然不休息佛业品第十</p>
<p>论曰。已说无垢诸佛功德。次说诸佛如来作业。彼诸佛业自然而行常不休息。教化众生应知。此依略说。有二种法自然而行。以是义故。依诸佛业自然而行。常不休息常作佛事故。说六偈</p>
<p>　于可化众生　　以教化方便</p>
<p>　起化众生业　　教化众生界</p>
<p>　诸佛自在人　　于可化众生</p>
<p>　常待处待时　　自然作佛事</p>
<p>　遍觉知大乘　　最妙功德聚</p>
<p>　如大海水宝　　如来智亦尔</p>
<p>　菩提广无边　　犹如虚空界</p>
<p>　于无量功德　　大智慧日光</p>
<p>　遍照诸众生　　有佛妙法身</p>
<p>　无垢功德藏　　如我身无异</p>
<p>　烦恼障智障　　云雾罗网覆</p>
<p>　诸佛慈悲风　　吹令散灭尽　</p>
<p>此六行偈义以十四偈略释应知。偈言</p>
<p>　以何等性智　　何者何处时</p>
<p>　作业无分别　　是故业自然</p>
<p>　以何等根性　　诸众生可度</p>
<p>　以何等智慧　　能度诸众生</p>
<p>　又以何者是　　化众生方便</p>
<p>　众生以何处　　何时中可化</p>
<p>　进趣及功德　　为果为摄取</p>
<p>　彼障及断障　　诸缘不分别</p>
<p>　进趣谓十地　　功德因二谛</p>
<p>　果谓大菩提　　摄菩提眷属</p>
<p>　彼障谓无边　　烦恼及习气</p>
<p>　断障谓大慈　　及大悲心等</p>
<p>　是名一切时　　常种种因缘</p>
<p>　如是等六处　　次第说应知</p>
<p>　如大海水宝　　空日地云风</p>
<p>　诸地如大海　　智水功德宝</p>
<p>　菩提如空界　　广无中后边</p>
<p>　为利益众生　　二种业如日</p>
<p>　能悉遍照知　　一切众生界</p>
<p>　皆有如来性　　如地中伏藏</p>
<p>　犹如彼大地　　体安固不动</p>
<p>　为利益众生　　见彼我无别</p>
<p>　客尘烦恼等　　本自无体性</p>
<p>　一切皆虚妄　　如云聚不实</p>
<p>　起大慈悲心　　犹如猛风吹</p>
<p>　烦恼智障尽　　如彼云聚散</p>
<p>　化事未究竟　　故常在世间</p>
<p>　从本际以来　　自然不休息　</p>
<p>问曰。如向所说诸佛如来不生不灭。若如是者即无为法。无为法者不修行业。云何自然不休息常教化众生事。答曰。为示现彼诸佛大事断诸疑惑。是故依彼不可思议无垢清净诸佛境界。示现大事故。以譬喻说一行偈</p>
<p>　帝释妙鼓云　　梵天日摩尼</p>
<p>　响及虚空地　　如来身亦尔　</p>
<p>依此一行修多罗摄取义。偈九种譬喻。自此以下广说余残六十六偈应知。又复依彼广说偈义。九种譬喻略说彼义。及以次第广说如来无上利益一切众生修行究竟。以十九偈解释应知。偈言</p>
<p>　远离一切业　　未曾见有果</p>
<p>　为一切疑人　　除诸疑网故</p>
<p>　说九种譬喻　　彼修多罗名</p>
<p>　广说此诸法　　彼修多罗中</p>
<p>　广说九种喻　　彼名智境界</p>
<p>　快妙智庄严　　有智者速入</p>
<p>　具足佛境界　　说彼天帝释</p>
<p>　琉璃镜像等　　九种诸譬喻</p>
<p>　应知彼要义　　见说及遍至</p>
<p>　以离诸相智　　身口意业密</p>
<p>　大慈悲者得　　离诸功用心</p>
<p>　无分别寂静　　以智故无垢</p>
<p>　如大毗琉璃　　帝释等譬喻</p>
<p>　智究竟满足　　故究竟寂静</p>
<p>　以有净智慧　　是故无分别</p>
<p>　为成种种义　　故说释等喻</p>
<p>　为成彼义者　　说九种见等</p>
<p>　离生离神通　　诸佛现是事</p>
<p>　是名为略说　　种种义譬喻</p>
<p>　先喻解异后　　后喻解异前</p>
<p>　佛体如镜像　　如彼琉璃地</p>
<p>　人非不有声　　如天妙法鼓</p>
<p>　非不作法事　　如彼大云雨</p>
<p>　非不作利益　　而亦非不生</p>
<p>　种种诸种子　　如梵天不动</p>
<p>　而非不淳熟　　如彼大日轮</p>
<p>　非不破诸闇　　如彼如意宝</p>
<p>　而非不希有　　犹如彼声响</p>
<p>　非不因缘成　　犹如彼虚空</p>
<p>　非不为一切　　众生作依止</p>
<p>　犹如彼大地　　而非不住持</p>
<p>　一切种种物　　以依彼大地</p>
<p>　荷负诸世间　　种种诸物故</p>
<p>　依诸佛菩提　　出世间妙法</p>
<p>　成就诸白业　　诸禅四无量</p>
<p>　及以四空定　　诸如来自然</p>
<p>　常住诸世间　　有如是诸业</p>
<p>　一时非前后　　作如是妙业　</p>
<p>　　究竟一乘宝性论挍量信功德品第十一</p>
<p>论曰。向说四种法。自此已下明有慧人于彼法中能生信心。依彼信者所得功德。说十四偈</p>
<p>　佛性佛菩提　　佛法及佛业</p>
<p>　诸出世净人　　所不能思议</p>
<p>　此诸佛境界　　若有能信者</p>
<p>　得无量功德　　胜一切众生</p>
<p>　以求佛菩提　　不思议果报</p>
<p>　得无量功德　　故胜诸世间</p>
<p>　若有人能舍　　摩尼珠珍宝</p>
<p>　遍布十方界　　无量佛国土</p>
<p>　为求佛菩提　　施与诸法王</p>
<p>　是人如是施　　无量恒沙劫</p>
<p>　若复有人闻　　妙境界一句</p>
<p>　闻已复能信　　过施福无量</p>
<p>　若有智慧人　　奉持无上戒</p>
<p>　身口意业净　　自然常护持</p>
<p>　为求佛菩提　　如是无量劫</p>
<p>　是人所得福　　不可得思议</p>
<p>　若复有人闻　　妙境界一句</p>
<p>　闻已复能信　　过戒福无量</p>
<p>　若人入禅定　　焚三界烦恼</p>
<p>　过天行彼岸　　无菩提方便</p>
<p>　若复有人闻　　妙境界一句</p>
<p>　闻已复能信　　过禅福无量</p>
<p>　无慧人能舍　　唯得富贵报</p>
<p>　修持禁戒者　　得生人天中</p>
<p>　修行断诸障　　非慧不能除</p>
<p>　慧除烦恼障　　亦能除智障</p>
<p>　闻法为慧因　　是故闻法胜</p>
<p>　何况闻法已　　复能生信心　</p>
<p>此十四偈以十一偈略释应知。偈言</p>
<p>　身及彼所转　　功德及成义</p>
<p>　示此四种法　　唯如来境界</p>
<p>　智者信为有　　及信毕竟得</p>
<p>　以信诸功德　　速证无上道</p>
<p>　究竟到彼岸　　如来所住处</p>
<p>　信有彼境界　　彼非可思议</p>
<p>　我等可得彼　　彼功德如是</p>
<p>　唯深信胜智　　欲精进念定</p>
<p>　修智等功德　　无上菩提心</p>
<p>　一切常现前　　以常现前故</p>
<p>　名不退佛子　　彼岸净功德</p>
<p>　毕竟能成就　　五度是功德</p>
<p>　以不分别三　　毕竟及清净</p>
<p>　以离对治法　　施唯施功德</p>
<p>　持戒唯持戒　　余二度修行</p>
<p>　谓忍辱禅定　　精进遍诸处</p>
<p>　悭等所治法　　名为烦恼障</p>
<p>　虚分别三法　　是名为智障</p>
<p>　远离彼诸障　　更无余胜因</p>
<p>　唯真妙智慧　　是故般若胜</p>
<p>　彼智慧根本　　所谓闻慧是</p>
<p>　以闻慧生智　　是故闻为胜　</p>
<p>又自此已下明向所说义。依何等法说。依何等义说。依何等相说。初依彼法故。说二偈</p>
<p>　我此所说法　　为自心清净</p>
<p>　依诸如来教　　修多罗相应</p>
<p>　若有智慧人　　闻能信受者</p>
<p>　我此所说法　　亦为摄彼人　</p>
<p>自此已下次依彼义故。说二偈</p>
<p>　依灯电摩尼　　日月等诸明</p>
<p>　一切有眼者　　皆能见境界</p>
<p>　依佛法光明　　慧眼者能见</p>
<p>　以法有是利　　故我说此法　</p>
<p>自此已下次依彼相故。说二偈</p>
<p>　若一切所说　　有义有法句</p>
<p>　能令修行者　　远离于三界</p>
<p>　及示寂静法　　最胜无上道</p>
<p>　佛说是正经　　余者颠倒说　</p>
<p>自此已下依护法方便故。说七偈</p>
<p>　虽说法句义　　断三界烦恼</p>
<p>　无明覆慧眼　　贪等垢所缠</p>
<p>　又于佛法中　　取少分说者</p>
<p>　世典善言说　　彼三尚可受</p>
<p>　何况诸如来　　远离烦恼垢</p>
<p>　无漏智慧人　　所说修多罗</p>
<p>　以离于诸佛　　一切世间中</p>
<p>　更无胜智慧　　如实知法者</p>
<p>　如来说了义　　彼不可思议</p>
<p>　思者是谤法　　不识佛意故</p>
<p>　谤圣及坏法　　此诸邪思惟</p>
<p>　烦恼愚痴人　　妄见所计故</p>
<p>　故不应执着　　邪见诸垢法</p>
<p>　以净衣受色　　垢腻不可染　</p>
<p>自此已下依谤正法故。说三偈</p>
<p>　愚不信白法　　邪见及憍慢</p>
<p>　过去谤法障　　执着不了义</p>
<p>　着供养恭敬　　唯见于邪法</p>
<p>　远离善知识　　亲近谤法者</p>
<p>　乐着小乘法　　如是等众生</p>
<p>　不信于大乘　　故谤诸佛法　</p>
<p>自此已下依谤正法得恶果报故。说六偈</p>
<p>　智者不应畏　　怨家蛇火毒</p>
<p>　因陀罗霹雳　　刀杖诸恶兽</p>
<p>　师子虎狼等　　彼但能断命</p>
<p>　不能令人入　　可畏阿鼻狱</p>
<p>　应畏谤深法　　及谤法知识</p>
<p>　决定令人入　　可畏阿鼻狱</p>
<p>　虽近恶知识　　恶心出佛血</p>
<p>　及杀害父母　　断诸圣人命</p>
<p>　破坏和合僧　　及断诸善根</p>
<p>　以系念正法　　能解脱彼处</p>
<p>　若复有余人　　诽谤甚深法</p>
<p>　彼人无量劫　　不可得解脱　</p>
<p>自此已下依于说法法师生敬重心故。说二偈</p>
<p>　若人令众生　　学信如是法</p>
<p>　彼是我父母　　亦是善知识</p>
<p>　彼人是智者　　以如来灭后</p>
<p>　回邪见颠倒　　令入正道故　</p>
<p>自此已下依彼说法所得功德。以用回向故。说三偈</p>
<p>　三宝清净性　　菩提功德业</p>
<p>　我略说七种　　与佛经相应</p>
<p>　依此诸功德　　愿于命终时</p>
<p>　见无量寿佛　　无边功德身</p>
<p>　我及余信者　　既见彼佛已</p>
<p>　愿得离垢眼　　成无上菩提　</p>
<p>自此已下略说句义。偈言</p>
<p>　依何等法说　　依何等义说</p>
<p>　依何等相说　　如彼法而说</p>
<p>　如彼义而说　　如彼相而说</p>
<p>　彼一切诸法　　六行偈示现</p>
<p>　护自身方便　　以七行偈说</p>
<p>　明诽谤正法　　故有三行偈</p>
<p>　六偈示彼因　　以二偈示现</p>
<p>　于彼说法人　　深生敬重心</p>
<p>　大众闻忍受　　得彼大菩提</p>
<p>　略说三种法　　示现彼果报　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>