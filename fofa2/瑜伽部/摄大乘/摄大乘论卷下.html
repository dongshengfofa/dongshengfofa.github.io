<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>摄大乘论卷下</p>
<p>　　　　无著菩萨造</p>
<p>　　　　真谛三藏译</p>
<p>　　入因果修差别胜相第五</p>
<p>如此已说入因果胜相。云何应知入因果修差别。由十种菩萨地。何者为十。一欢喜地。二无垢地。三明焰地。四烧然地。五难胜地。六现前地。七远行地。八不动地。九善慧地。十法云地。云何应知以此义成立诸地为十。为对治地障十种无明故。于十相所显法界有十种无明犹在为障。何者能显法界十相。于初地由一切遍满义。应知法界。于二地由最胜义。于三地由胜流义。于四地由无摄义。于五地由相续不异义。于六地由无染净义。于七地由种种法无别义。于八地由不增减义。于九地由定自在依止义。由土自在依止义。由智自在依止义。于十地由业自在依止义。由陀罗尼门三摩提门自在依止义。应知法界。此中说偈</p>
<p>　遍满最胜义　　胜流及无摄</p>
<p>　无异无染净　　种种法无别</p>
<p>　不增减四种　　自在依止义</p>
<p>　业自在依止　　总持三摩提　</p>
<p>如此二偈依中边分别论。应当了知。复次此无明应知。于二乘非染污。于菩萨是染污。云何初地名欢喜。由始得自他利益功能故。云何二地名无垢。此地远离犯菩萨戒垢故。云何三地名明焰。由无退三摩提及三摩跋提依止故。大法光明依止故。云何四地名烧然。由助菩提法能焚灭一切障故。云何五地名难胜。真俗二智更互相违能合难合令相应故。云何六地名现前。由十二缘生智依止故。能令般若波罗蜜现前住故。云何七地名远行。由至有功用行最后边故。云何八地名不动。由一切相及作意功用不能动故。云何九地名善慧。由最胜无碍辩智依止故。云何十地名法云。由缘通境知一切法一切陀罗尼及三摩提门为藏故。譬云能覆如虚空粗障故。能圆满法身故</p>
<p>云何应知得诸地相。由四种相。一由已得信乐相。于一一地决定生信乐故。二由已得行相。得与地相应十种法正行故。三由已得通达相。先于初地通达真如法界时。皆能通达一切地故。四由已得成就相。此十地皆已至究竟修行故。云何应知修诸地相诸菩萨。先于地地中修习奢摩他毗钵舍那。各有五相修习得成。何者为五。一集总修。二无相修。三无功用修。四炽盛修。五不知足修。应知于诸地皆有此五修。此五修生五法为果。何者为五。一刹那刹那能坏一切粗重依法。二能得出离种种乱想法乐。三能见一切处无量无分别相善法光明。四如所分别法相转得清净分恒相续生。为圆满成就法身。五于上品中转增为最上上品因缘聚集。于十地中修十波罗蜜随次第成。于前六地有六波罗蜜如次第说。于后四地有四波罗蜜。一沤和拘舍罗波罗蜜。六波罗蜜所生长善根功德。施与一切众生悉令平等。为一切众生回向无上菩提。二波尼他那波罗蜜。此度能引摄种种愿。于未来世感六度生缘故。三婆罗波罗蜜。由思择修习力伏诸波罗蜜对治故。能引六波罗蜜相续生无有间缺。四若那波罗蜜。此度是能成立前六度智。能令菩萨于大集中受法乐。及成熟众生。后四波罗蜜应知是无分别后智。摄一切波罗蜜。于一切地中不同时修习。从波罗蜜藏藏经。应知此法门广显诸义。于几时中修习十地。正行得圆满。有五种人。于三阿僧祇劫修行圆满。或七阿僧祇劫。或三十三阿僧祇劫。何者为五人。行愿行地人满一阿僧祇劫。行清净意行人。行有相行人。行无相行人。于六地乃至七地满第二阿僧祇劫。从此后无功用行人。乃至十地满第三阿僧祇劫。复次云何七阿僧祇劫。地前有三地。中有四地。前三者。一不定阿僧祇。二定阿僧祇。三授记阿僧祇。地中有四者。一依实谛阿僧祇。二依舍阿僧祇。三依寂静阿僧祇。四依智慧阿僧祇。复次云何三十三阿僧祇。方便地中有三阿僧祇。一信行阿僧祇。二精进行阿僧祇。三趣向行阿僧祇。于十地中地地各三阿僧祇。谓入住出。如此阿僧祇修行十地正行圆满</p>
<p>　有善根愿力　　心坚进增上</p>
<p>　三种阿僧祇　　说正行成就　</p>
<p>　　摄大乘论依戒学胜相第六</p>
<p>如此已说入因果修差别。云何应知依戒学差别。应知如于菩萨地正受菩萨戒品中说。若略说由四种差别。应知菩萨戒有差别。何者为四。一品类差别。二共不共学处差别。三广大差别。四甚深差别。品类差别者。有三种。一摄正护戒。二摄善法戒。三摄众生利益戒。此中摄正护戒应知是二戒依止。摄善法戒是得佛法生起依止。摄众生利益戒是成熟众生依止。共学处戒者。是菩萨远离性罪戒。不共学处戒者。是菩萨远离制罪所立戒。此戒中或声闻是处有罪。菩萨于中无罪。或菩萨是处有罪。声闻于中无罪。菩萨有治身口意三品为戒。声闻但有治身口为戒。是故菩萨有心地犯罪。声闻则无此事。若略说所有身口意业事。能生众生利益无有过失。此业菩萨皆应受学修行。如此应知共不共戒差别。广大差别者。应知有四种。由四种广大故。一种种无量学处广大。二能摄无量福德广大。三摄一切众生利益安乐意广大。四无上菩提依止广大。甚深差别者。若菩萨由如此方便胜智行。杀生等十事无染浊过失。生无量福德速得无上菩提胜果。复次有变化所作身口业。应知是菩萨甚深戒。由此戒有时菩萨正居大王位。或现种种逼恼众生。为安立众生于戒律中。或现种种本生。由逼恼他及逼恼怨对。令他相爱利益安心。生他信心为先。后于三乘圣道中令彼善根成熟。是名菩萨甚深戒差别。由此四种差别。应知是略说菩萨受持戒差别。复次由此四种差别。更有差别不可数量菩萨戒差别。如毗那耶瞿沙毗佛略经中说</p>
<p>　　摄大乘论依心学胜相第七</p>
<p>如此已说依戒学差别。云何应知依心学差别。略说由六种差别应知。何者为六。一境差别二众类差别。三对治差别。四随用差别。五随引差别。六由事差别。境差别者。由缘大乘法为境起故。众类差别者。大乘光三摩提。集福德王三摩提。贤护三摩提。首楞伽摩三摩提等。摄种种三摩提品类故。对治差别者。由缘一切法为通境智慧。如以楔出楔方便故。于本识中拔出一切粗重障故。随用差别者。于现世久安住三摩提乐中。如意能于胜处受生。随引差别者。能引无碍神通于一切世界。由事差别者。令动放光遍满显示转变往还。促远为近转粗为细变细为粗。令一切色皆入身中。似彼同类入大集中。或显或隐。具八自在伏障他神力。或施他辩才及忆念喜乐。或放光明能引具相大神通。能引一切难行正行。以能摄十种难修正行故。何者为十。一自受难修。自受菩提善愿故。二不可回难修。由生死众苦不令退转故。三不背难修。由众生作恶一向对彼故。四现前难修。于有怨众生现前为行一切利益事故。五无染难修。菩萨生于世间不为世法之所染故。六信乐难修。行于无底大乘。能信乐广大甚深义故。七通达难修。能通达人法二无我故。八随觉难修。诸佛如来甚深不了义经能如理判故。九不离不染难修。不舍生死不为生死染污故。十加行难修。诸佛如来于一切障解脱中住不作功用。能行一切众生利益事。乃至穷生死后际乐修如此加行故。于随觉难修诸佛如来说不了义经。其义云何。菩萨应随理觉察。如经言。云何菩萨不损一物不施一人。若菩萨善能行施无量无数。于十方世界修布施行相续生起。云何菩萨乐行布施。若菩萨不乐行一切施。云何菩萨行信施心。若菩萨不行诸佛如来信心。云何菩萨发行布施。若菩萨于布施中不策自身。云何菩萨恒游戏布施。若菩萨无布施时。云何菩萨能大行施。若菩萨于施离娑罗想。云何菩萨于施清净。若菩萨郁波提贪吝。云何菩萨能住于施。若菩萨不住究竟后际。云何菩萨于施自在。若菩萨于施不得自在。云何菩萨于施无尽。若菩萨不住无尽中如施经。于戒乃至般若如理应知。复有经言。云何菩萨行杀生。若菩萨有命众生断其相续。云何菩萨夺非他所与。若菩萨自夺非他所与众生。云何菩萨行邪淫。若菩萨于欲尘起邪意等。云何菩萨能说妄语。若菩萨是妄能说为妄。云何菩萨行两舌。若菩萨恒住最极空寂处。云何菩萨能住波留师。若菩萨住所知彼岸。云何菩萨能说不相应语。若菩萨能分破诸法随类解释。云何菩萨行阿毗持诃娄。若菩萨数数令自身得无上诸定。云何菩萨起憎害心。若菩萨于自他心地能害诸惑。云何菩萨起邪见。若菩萨一切处遍行邪性如理观察。复有经言。佛法甚深。何者甚深。此论中自广分别。一切佛法常住为性。由法身常住故。一切佛法皆断为性。由一切障皆断尽故。一切佛法生起为性。由化身恒生起故。一切佛法能得为性。能得共对治众生八万四千烦恼行故。一切佛法有欲为性。有欲众生爱摄令成自体故。一切佛法有嗔为性。一切佛法有痴为性</p>
<p>一切佛法凡夫法为性。一切佛法无染着为性。成就真如一切障不能染故。一切佛法不可染着。诸佛出现于世。非世法所能染故。是故说佛法甚深。为修行波罗蜜。为成熟众生为清净佛土。为引摄一切佛法故。菩萨三摩提业差别应知</p>
<p>　　摄大乘论依慧学胜相第八</p>
<p>如此已说依定学差别。云何应知依慧学差别。由无分别智自性依止缘起境界相貌立救难摄持伴类。果报等流出离。究竟行善加行无分别智后得智功德。无差别加行。无分别后得智。譬威德无功用作事甚深义故。应知依慧学差别。由依慧学差别。应知无分别智差别。无分别智自性。应知离五种相。五相者。一离非思惟故。二离非觉观地故。三离灭想受定寂静故。四离色自性故。五于真实义离异分别故。是五相所离智。此中应知是无分别智。于此中如所说。无分别智性中故说偈言</p>
<p>　诸菩萨自性　　五种相所离</p>
<p>　无分别智性　　于真无分别</p>
<p>　诸菩萨依止　　非心非非心</p>
<p>　是无分别智　　非思疾类故</p>
<p>　诸菩萨因缘　　有言闻熏习</p>
<p>　是无分别智　　如理正思惟</p>
<p>　诸菩萨境界　　不可言法性</p>
<p>　是无分别智　　二无我真如</p>
<p>　诸菩萨相貌　　于真如境中</p>
<p>　是无分别智　　无相无差别</p>
<p>　相应自性义　　所分别非他</p>
<p>　字字相续故　　由相应义成</p>
<p>　离言说智慧　　于所知不起</p>
<p>　于言不同故　　一切不可言</p>
<p>　诸菩萨摄持　　是无分别智</p>
<p>　此后得行持　　为生长究竟</p>
<p>　诸菩萨伴类　　说是二种道</p>
<p>　是无分别智　　五度之品类</p>
<p>　诸菩萨果报　　于佛二圆聚</p>
<p>　是无分别智　　由加行至得</p>
<p>　菩萨等流果　　于后后生中</p>
<p>　是无分别智　　由展转增胜</p>
<p>　诸菩萨出离　　得成相应故</p>
<p>　是无分别智　　应知于十地</p>
<p>　诸菩萨究竟　　由得净三身</p>
<p>　是无分别智　　至胜自在故</p>
<p>　不染如虚空　　此无分别智</p>
<p>　种种重恶业　　由唯信乐故</p>
<p>　清净如虚空　　此无分别智</p>
<p>　解脱一切障　　由得及成就</p>
<p>　如虚空无染　　是无分别智</p>
<p>　若出现于世　　非世法所染</p>
<p>　如哑求受尘　　如哑正受尘</p>
<p>　如非哑受尘　　三智譬如此</p>
<p>　如愚求受尘　　如愚正受尘</p>
<p>　如非愚受尘　　三智譬如此</p>
<p>　如五求受尘　　如五正受尘</p>
<p>　如非五受尘　　三智譬如此</p>
<p>　如未识求解　　如读正受法</p>
<p>　如解受法义　　次第譬三智</p>
<p>　如人正闭目　　无分别亦尔</p>
<p>　如人正开目　　后得智亦尔</p>
<p>　如空无分别　　无染碍异边</p>
<p>　如空中色现　　后得智亦尔</p>
<p>　譬摩尼天鼓　　无思成自事</p>
<p>　如此不分别　　种种佛事成</p>
<p>　非此非非此　　非智非非智</p>
<p>　与境无差别　　智名无分别</p>
<p>　佛说一切法　　自性无分别</p>
<p>　所分别无故　　彼无无分别　</p>
<p>此中无分别有三种。一加行无分别。二无分别智。三无分别后智。加行无分别有三种谓因缘引通数习力生起差别故。无分别智亦有三种。谓知足无颠倒无戏论。无分别差别故。无分别后智有五种。谓通达忆持成立相杂如意。显示差别故。为成立无分别智。复说别偈</p>
<p>　饿鬼畜生人　　诸天等如应</p>
<p>　一境心异故　　许彼境界成</p>
<p>　于过去未来　　于梦二影中</p>
<p>　智缘非有境　　此无转为境</p>
<p>　若尘成为境　　无无分别智</p>
<p>　若此无佛果　　应得无是处</p>
<p>　得自在菩萨　　由愿乐力故</p>
<p>　如意地等成　　得定人亦尔</p>
<p>　成就简择人　　有智得定人</p>
<p>　于内思诸法　　如义显现故</p>
<p>　无分别修时　　诸义不显故</p>
<p>　应知无有尘　　由此故无识　</p>
<p>此无分别智即是般若波罗蜜。名异义同。如经言。若菩萨住般若波罗蜜。由非处修行能圆满修习所余波罗蜜。何者非处修行能圆满修习所余波罗蜜。谓离五种处。一离外道我执处。二离未见真实菩萨分别处。三离生死涅槃二边处。四离唯灭惑障知足行处。五离不观利益众生事住无余涅槃处。声闻智慧与菩萨智慧差别云何。应知由无分别差别不分别阴等诸法门故。由非一分差别通达二空真如。入一切所知相故。依止一切众生利益事故。由无住差别住无住处涅槃故。由恒差别于无余涅槃不堕断尽边际故。由无上差别实无异乘胜此故。此中说偈</p>
<p>　由智五胜异　　依大悲修福</p>
<p>　世出世富乐　　说此不为远　</p>
<p>若菩萨于世间实有亦复可知。若菩萨如此依戒定慧学功德聚相。应至十种自在。于一切利他事得无等胜能。云何于世间中见有众生遭重苦难。由菩萨见彼众生有业能感苦报障胜乐果故。由菩萨见如此若施彼乐具则障其生善。由菩萨见彼无乐具能现前厌恶生死。由菩萨见若施彼乐具则是生长一切恶法因缘。由菩萨见若施彼乐具则是逼害余无量众生因缘。是故菩萨不无如此能。世间亦有如此众生显现。此中说偈</p>
<p>　见业障碍善　　厌现及恶增</p>
<p>　害他彼众生　　不感菩萨施　</p>
<p>　　摄大乘论学果寂灭胜相第九</p>
<p>如此已说依慧学差别。云何应知寂灭差别。诸菩萨惑灭即是无住处涅槃此相云何。舍离惑与不舍离生死。二所依止转依为相。此中生死是依他性。不净品一分为体。涅槃是依他性。净品一分为体本依者是具净不净品二分依他性。转依者对治起时此依他性。由不净品分永改本性。由净品分永成本性。此转依若略说有六种转。一益力损能转。由随信乐位住闻熏习力故。由烦恼有羞行惭弱行。或永不行故。二通达转。谓已登地诸菩萨。由真实虚妄显现为能故。此转从初地至六地。三修习转。由未离障人是一切相不显现真实显现依故。此转从七地至十地。四果圆满转。由已离障人一切相不显现清净真如显现至得一切相自在依故。五下劣转。由声闻通达人无我故。由一向背生死为永舍离生死故。六广大转。由菩萨通达法无我故。于中观寂静功德故。为舍不舍故。若菩萨在下劣转位有何过失。不观众生利益事故。远离菩萨法。与下乘人同得解脱此为过失。诸菩萨若在广大转位有何功德。于生死法中由自转依为依故。得诸自在于一切道中能现一切身。于世间富乐及于三乘。由种种教化方便胜能能安立彼于正教。是广大转功德。此中说偈</p>
<p>　于凡夫覆真　　于彼显虚妄</p>
<p>　于菩萨一向　　舍虚显真实</p>
<p>　不显现显现　　虚妄及真实</p>
<p>　是菩萨转依　　解脱如意故</p>
<p>　于生死涅槃　　若智起等等</p>
<p>　生死即涅槃　　二无此彼故</p>
<p>　是故于生死　　非舍非非舍</p>
<p>　于涅槃亦尔　　无得无不得　</p>
<p>　　摄大乘论智差别胜相第十</p>
<p>如此已说寂灭差别。云何应知智差别。由佛三身。应知智差别。一自性身。二受用身。三变化身。此中自性身者。是诸如来法身。于一切法自在依止故。受用身者。诸佛种种土。及大人集轮依止所显现。此以法身为依止。诸佛土清净。大乘法受乐受用因故。变化身者。以法身为依止。从住兜率陀天及退。受生受学受欲尘。出家往外道所修苦行。得无上菩提转法轮。大般涅槃等事所显现故。诸佛如来所有法身其相云何。若略说其相应知有五种。此中说郁陀那偈</p>
<p>　相证得自在　　依止及摄持</p>
<p>　差别德甚深　　念业明佛身　</p>
<p>五相者。一法身转依为相。一切障及不净品分。依他性灭已解脱一切障。于一切法得自在。为能清净性分依他性转依为相故。二白净法为相。由六度圆满。于法身至得十种自在胜能为相故。何者为十。一命自在。二心自在。三财物自在。此三由施度圆满得成。四业自在。五生自在。此二由戒度圆满得成。六欲乐自在。由忍度圆满得成。七愿自在。由精进度圆满得成。八通慧自在。此五通所摄。由定度圆满得成。九智自在。十法自在。此二由般若波罗蜜圆满得成。三无二为相。由无有无二相故。一切法无所有空相不无为相故。复次有为无为无二为相。非惑业集所生故。由得自在能显有为相故。复次一异无二为相。诸佛如来依止不异故。由无量依止能证此故。此中说偈</p>
<p>　我执不有故　　于中无依别</p>
<p>　如前多依证　　假名说不一</p>
<p>　性行异非虚　　圆满无初故</p>
<p>　不一无异故　　不多依真如　</p>
<p>四常住为相。真如清净相故。昔愿引通最为极故。应作正事未究竟故。五不可思议为相。是真如清净自证智所知故。无譬喻故。非觉观行处故</p>
<p>复次此法身证得云何。是触从初所得。由缘相杂大乘法为境。无分别智无分别后所得智五相修成熟修习。于一切地善集资粮。能破微细难破障故。金刚譬三摩提。即此三摩提后灭离一切障故。是时由依止转成证得。应知此法身有几自在于中得自在。若略说有五自在于中得自在。一净土显示自身相好无边音不可见顶自在。由转色阴依故。二无失无量大安乐住自在。由转受阴依故。三具足一切名字文句聚等中正说自在。由转想阴执相差别依故。四变化改易引摄大集牵白净品自在。由转行阴依故。五显了平等回观作事智自在。由转识阴依故</p>
<p>此法身应知为几法依止。若略说唯三。诸佛如来种种住处依止故。此中说偈</p>
<p>　诸佛如来受五喜　　皆因证得自界故</p>
<p>　二乘无喜由不证　　求喜要须证佛界</p>
<p>　由能无量作事立　　由法美味欲得成</p>
<p>　得喜最胜无有失　　诸佛恒见四无尽　</p>
<p>种种受用身依止。为成熟诸菩萨善根故。种种化身依止。为多成熟声闻独觉善根故。有几种佛法应知摄此法身。若略说有六种。一清净类法。由转阿黎耶识依故。由证得法身故。二果报类法。由转有色根依故。由证得果报胜智故三住类法。由转受行欲尘依故。由无量智慧住故。四自在类法。由转种种业等摄自在依故。由于一切十方世界无阂六通智自在故。五言说类法。由转一切见闻觉知言说依故。由能饱满一切众生心正说智自在故。六拔济类法。由转一切灾横过失拔济意依故。由一切众生灾横过失拔济智自在故。如此六种类法所摄诸佛如来法身。应知诸佛法身为可说有差别。为无差别。由依止意用业无异故。应知无差别。由无量正觉等事故。应知有差别。如法身受用身亦尔。由依止业不异故。应知无差别。不由依止差别故无差别。无量依止转依故。变化身应知如受用身。此法身应知与几种功德相应与最清净四无量相应。与八解脱八制入十一切入。无诤三摩提愿智四无阂解六通慧。三十二大人相八十小相。四种一切相清净十力四无畏。四无护三念处。拔除习气无忘失法大悲十八不共法。一切相最胜智等诸法相应。此中说偈</p>
<p>　于众生大悲　　离诸结缚意</p>
<p>　不离众生意　　利乐意顶礼</p>
<p>　解脱一切障　　降伏世智者</p>
<p>　应知智遍满　　心解脱顶礼</p>
<p>　诸众生无余　　能灭一切惑</p>
<p>　害惑有染污　　常怜愍顶礼</p>
<p>　无功用无著　　无碍恒寂静</p>
<p>　一切众生难　　能释我顶礼</p>
<p>　于依及能依　　应说言及智</p>
<p>　于能说无碍　　说者我顶礼</p>
<p>　故随彼类音　　行往还出离</p>
<p>　证知诸众生　　正教我顶礼</p>
<p>　诸众生见尊　　信敬调胜士</p>
<p>　由他见能生　　净心我顶礼</p>
<p>　摄受住及舍　　变化及改性</p>
<p>　得定智自在　　世尊我顶礼</p>
<p>　方便归依净　　于中障众生</p>
<p>　于大乘出离　　摧魔我顶礼</p>
<p>　智灭及出离　　障事能显说</p>
<p>　于自他两利　　降邪我顶礼</p>
<p>　无制无过失　　无染浊无住</p>
<p>　于诸法无动　　无戏论顶礼</p>
<p>　于众伏他说　　二惑所远离</p>
<p>　无护无忘失　　摄众我顶礼</p>
<p>　于利益他事　　尊不过待时</p>
<p>　所作恒无虚　　无迷我顶礼</p>
<p>　于一切行住　　无非圆智事</p>
<p>　遍知一切世　　实体我顶礼</p>
<p>　日夜六时观　　一切界众生</p>
<p>　与大悲相应　　利乐意我礼</p>
<p>　由行及由得　　由智及由事</p>
<p>　于一切二乘　　无等我顶礼</p>
<p>　由三身尊至　　具相无上觉</p>
<p>　一切法他疑　　能除我顶礼</p>
<p>　无系无过失　　无粗浊无住</p>
<p>　于诸法无动　　无戏论顶礼　</p>
<p>诸佛法身不但恒与如此等功德相应。复与余功德相应。谓自性因果业相应。行事功德相应。是故应知诸佛法身有无上功德。此中说偈</p>
<p>　尊成就真如　　修诸地出离</p>
<p>　至他无等位　　解脱诸众生</p>
<p>　无尽等功德　　相应现于世</p>
<p>　于三轮易现　　难见人天等　</p>
<p>复次如来法身甚深最甚深。此甚深云何可见此中说偈</p>
<p>　佛无生为生　　以无住为住</p>
<p>　作事无功用　　第四食为食</p>
<p>　不异亦无量　　无数量一事</p>
<p>　最坚不坚业　　无上应三身</p>
<p>　无一法能觉　　一切无不觉</p>
<p>　一一念无量　　有不有所显</p>
<p>　无欲无离欲　　依欲得出离</p>
<p>　已知欲无欲　　故入欲法如</p>
<p>　诸佛过五阴　　于五阴中住</p>
<p>　与阴非一异　　不舍阴涅槃</p>
<p>　诸佛事相杂　　犹如大海水</p>
<p>　我已正应作　　他事无是思</p>
<p>　由失尊不现　　如月于破器</p>
<p>　遍满诸世间　　由法光如日</p>
<p>　或现得正觉　　或涅槃如火</p>
<p>　此二实不有　　诸佛常住故</p>
<p>　如来于恶事　　人道及恶道</p>
<p>　于非梵行法　　住第一住我</p>
<p>　佛一切处行　　亦不行一处</p>
<p>　于一切生现　　非六根境界</p>
<p>　诸惑已灭伏　　如毒咒所害</p>
<p>　留惑至惑尽　　佛证一切智</p>
<p>　诸惑成觉分　　生死为涅槃</p>
<p>　得成大方便　　故佛难思议　</p>
<p>由此义故十二种甚深应知。谓生不住业住甚深。安立数业甚深正觉甚深。离欲甚深。阴灭甚深。成熟甚深。显现甚深。菩提般涅槃显现甚深。住甚深。显自体甚深。灭惑甚深。不可思议甚深</p>
<p>诸菩萨缘法身忆念佛。此念缘几相。若略说诸菩萨依法身修习念佛有七种相。何等为七。一诸佛于一切法至无等自在。如此修习念佛。于一切世界至得无碍无边六通智。故此中说偈</p>
<p>　被障因不具　　一切众生界</p>
<p>　住二种定中　　诸佛无自在　</p>
<p>二如来身常住。由真如无间解脱一切垢故。三如来最无失。一切惑障及智障永相离故。四一切如来事无功用成。不由功用恒起正事永不舍故。五如来大富乐位。一切佛土最微妙清净为富乐故。六如来最无染着。出现世间非一切世法所染。如尘不能染空故</p>
<p>七如来于世间有大事用。由现成无上菩提及大般涅槃。未成熟众生令成熟。已成熟众生令解脱故。此中说偈</p>
<p>　随属如来心　　圆德常无失</p>
<p>　无功用能施　　众生大法乐</p>
<p>　遍行无有碍　　平等利多人</p>
<p>　一切一切佛　　智人缘此念　</p>
<p>复次诸佛如来净土清净其相云何应知。如言百千经菩萨藏缘起中说。佛世尊在周遍光明七宝庄严处。能放大光明普照无量世界无量妙饰界处。各各成立大城。边际不可度量。出过三界行处。出出世善法。功能所生最清净自在唯识为相。如来所镇菩萨安乐住处。无量天龙夜叉阿修罗迦楼罗紧那罗摩睺罗伽人非人等所行。大法味喜乐所持。一切众生一切利益事为用。一切烦恼灾横所离。非一切魔所行处。胜一切庄严。如来庄严所依处。大念慧行出离大奢摩他毗钵舍那乘。大空无相无愿解脱门入处。无量功德聚所庄严。大莲花王为依止。大宝重阁如来于此中住。如此净土清净显色相圆净形貌量处。因果主助眷属持业利益无怖畏住处路乘门依止圆净。由前文句如此等圆净皆得显现。复次受用如此净土清净。一向净一向乐。一向无失一向自在</p>
<p>复次诸佛法界恒时应见有五业。一救济灾横为业。由唯现盲聋狂等疾恼灾横能灭除故。二救济恶道为业。从恶处引拔安立于善处故。三救济行非方便为业。诸外道等加行非方便。降伏安立于佛正教故。四救济行身见为业。为过度三界能显导圣道方便故。五救济乘为业。诸菩萨欲偏行别乘。未定根性声闻能安立彼为修行大乘故。于如此五业应知诸佛如来共同此业。此中说偈</p>
<p>　因依事意及诸行　　异故世间许业异</p>
<p>　此五种异于佛无　　是故世将同一业　</p>
<p>若尔声闻独觉非所共得如此众德相应诸佛法身。诸佛以何意故。说彼俱趣一乘与佛乘同。此中说偈</p>
<p>　未定性声闻　　及诸余菩萨</p>
<p>　于大乘引摄　　定性说一乘</p>
<p>　法无我解脱　　等故性不同</p>
<p>　得二意涅槃　　究竟说一乘　</p>
<p>三世诸佛若共一法身。云何世数于佛不同。此中说偈</p>
<p>　于一界中无二故　　同时因成不可量</p>
<p>　次第成佛非理故　　一时多佛此义成　</p>
<p>云何应知诸佛法身非一向涅槃。非非一向涅槃。此中说偈</p>
<p>　由离一切障　　应作未竟故</p>
<p>　佛一向涅槃　　不一向涅槃　</p>
<p>云何受用身不成自性身。由六种因故。一由色身及行身显现故。二由无量大集处差别显现故。三随彼欲乐见显现自性不同故。四别异别异见自性变动显现故。五菩萨声闻天等种种大集相杂和合时。相杂显现故。六阿黎耶识及生起识见。转依非道理故。是故受用身无道理成自性身。云何变化身不是自性身。由八种因故。一诸菩萨从久远来。得无退三摩提。于兜率陀天道及人道中受生。不应道理。二诸菩萨从久远来恒忆宿住。方书算计数量印相工巧等论。行欲尘及受用欲尘中菩萨无知不应道理。三诸菩萨从久远来。已识别邪正法教。往外道所事彼为师。不应道理。四诸菩萨从久远来。已通达三乘圣道正理。为求道故修虚苦行。不应道理。五诸菩萨舍百拘胝阎浮提。于一处得无上菩提及转法轮。不应道理。六若离显无上菩提方便。但以化身于他方作佛事。若尔则应于兜率陀天上成正觉。七若不尔。云何佛不于一切阎浮提中平等出现。若不于他方出现。无阿含及道理可证此义八二如来于一世界俱现此不相违。若许化身成多。由四天下摄一世界。如转轮王。于一世界或一主或别主俱生。不应道理。诸佛亦尔。此中说偈</p>
<p>　佛微细化身　　多入胎平等</p>
<p>　为显具相觉　　于世间示现　</p>
<p>有六种因。诸佛世尊于化身中不得永住。一正事究竟故。由已解脱成熟众生故。二若已得解脱求般涅槃。为令彼舍般涅槃意。欲求得常住佛身故。三为除彼于佛所有轻慢心故。为令彼通达甚深真如法及正说法故。四为令众生于佛身起渴仰心数见无厌足故。五为令彼向自身起极精进。由知正说者不可得故。六为令彼速得至成熟位向自身不舍荷负极精进故。此中说偈</p>
<p>　由正事究竟　　为除乐涅槃</p>
<p>　令舍轻慢佛　　发起渴仰心</p>
<p>　令向身精进　　及为速成熟</p>
<p>　诸佛于化身　　许非一向住　</p>
<p>为度一切众生。由发愿及修行寻求无上菩提。一向般涅槃。此事不应道理。本愿及修行相违无果故</p>
<p>复次受用身及变化身无常故。云何诸佛以常住法为身。由应身及化身恒依止法身故。由应身无舍离故。由化身数起现故。如恒受乐。如恒施食。二身常住应如此知。若法身无始时。无差别无数量。为得法身不应不作功用。此中说偈</p>
<p>　诸佛证得等无量　　是因众生若舍勤</p>
<p>　证得恒时不成因　　断除正因不应理　</p>
<p>阿毗达磨大乘藏经中名摄大乘。此正说究竟</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>