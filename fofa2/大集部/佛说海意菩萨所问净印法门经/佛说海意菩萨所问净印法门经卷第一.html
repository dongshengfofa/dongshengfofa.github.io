<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第一</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>如是我闻。一时世尊。住于如来神通境界大宝庄严最胜道场大菩萨宫中。而彼道场皆是如来威神建立。积集广大胜福庄严。圆满广大福智妙行。现转一切佛法胜报。显示如来无边神变加持之力。善入无碍境界大智。一切见者生大喜悦。入念慧行普遍运行。无动妙智。于无边劫修集无量众功德聚。而佛世尊。现证诸法平等觉道。转妙法轮。能善调伏无边学众。已于诸法得大自在。善知一切众生心意及诸根性。已能到于最上彼岸。善断一切种子习气。得无发悟佛身轻安。是时与大苾刍之众六百八十万人俱。皆住近心。悉断一切烦恼种习。皆是如来法王之子。能善出生诸无所得甚深法行。身相端严威仪圆备。作大福田正智具足。复有无量无数不思议无等比不可说不可说诸大菩萨摩诃萨众。悉获无所得菩萨智忍。已超菩萨灌顶之位。而能游戏无加行位菩萨神通。得无尽陀罗尼及诸菩萨陀罗尼门。于诸菩萨首楞严王三摩地中而得自在。一切众生欢喜乐见。已得菩萨诸无碍解。出生菩萨无发悟行。深心安住殊妙庄严。其名曰无尽藏菩萨摩诃萨。无量慧菩萨摩诃萨。无边慧菩萨摩诃萨。无缘观菩萨摩诃萨。常精进菩萨摩诃萨。精进慧菩萨摩诃萨。无断辩才菩萨摩诃萨。无著无畏积菩萨摩诃萨。毕竟义慧菩萨摩诃萨。如是等无量无数不思议无等比不可说不可说诸大菩萨摩诃萨众而共集会</p>
<p>尔时世尊。以菩萨行位。方便出生无障碍门甚深正法。而用庄严诸菩萨道。成办一切佛法力无畏等真实智行。入一切法最上自在总持印门。入无碍解决定出生大神通智妙境界门。宣示一切不退转轮。普摄诸乘住平等理。混入法界无分别性。随诸众生根性意乐开示演说。随知真实决定正法。破诸魔境。以深固法理。止息一切烦恼见等。入无著慧。宣说普遍广大回向善方便智。入一切佛平等性智。以无著加持法门如实决定宣说诸法。于无分别非无分别悉入平等。觉了甚深缘生之法。积集无量福智妙行。佛身语心平等庄严。随知一切念慧行等无尽慧门。以四圣谛理显示声闻乘法。以觉了身心智显示缘觉乘法。以得一切智灌顶显示大乘之法。入一切法自在理中。出生如来无边功德。是故如来开示演说。施设表了。分别解释。显明宣畅</p>
<p>尔时世尊。将说如是广大甚深决定法时。忽然于此三千大千世界之中大水充满。犹如大海。下至地界。上至大宝庄严最胜道场。又如劫坏水灾现时。一切三千大千世界。大水充满。下至水轮混如一海。今此大水亦复如是。然此三千大千世界。如是大水一切充满。其中国土城邑聚落及诸人民悉无所坏亦无障碍。及阎浮提诸四大洲乃至大海须弥山等。欲界诸天一切宫殿。悉无少分损坏障碍。先现如是相已。后复于此大水之中。出现俱胝那庾多百千广大莲花。其花高显。琉璃为茎。帝青为枝。阎浮檀金而为其叶。吉祥藏宝以为其须。马瑙为台。真珠交络。一一花有无数俱胝多百千叶。其叶量广一俱卢舍。是诸莲花于大宝庄严最胜道场中。涌现虚空。高一多罗树。一切大众坐莲花上。于莲花中随其色相放大光明。是光普照十方无量阿僧祇佛刹。此诸光明广照耀时。而此会中一切大众叹未曾有。合掌恭敬咸作是言。今现如是希有瑞相。将非世尊说妙法邪</p>
<p>尔时慈氏菩萨摩诃萨。见是广大神变事已。即于所坐莲花台上。遍袒右肩右膝着地。合掌向佛。恭敬顶礼而白佛言。世尊。何故今时先现是相。而此三千大千世界之中大水充满混如一海。其中复现俱胝那庾多百千莲花高显。世尊。昔所未闻。昔所未见。如是广大希有神变。愿佛为说</p>
<p>佛告慈氏菩萨言。慈氏当知。下方去此佛刹。过十佛刹不可说俱胝那庾多百千微尘等数诸佛刹土。有世界名无量功德宝无垢殊妙庄严。彼土有佛。号海胜持慧游戏出高神通如来应供正等正觉。今现住彼说法教化。彼有菩萨名曰海意。与出过算数诸大菩萨摩诃萨众。将同来此娑婆世界。瞻礼恭敬供养于我。又复于我所说法中而有所问。以是因缘。先现瑞相</p>
<p>尔时尊者舍利子白佛言。世尊。彼海意菩萨去此甚远。何故世尊说彼菩萨能闻此会佛说法邪。佛言。舍利子。如汝今时于我前闻所说正法。海意菩萨虽复住于彼世界中。而能闻我所说之法。亦复如是。舍利子。又如汝今现前观我及诸大众。彼海意菩萨能见我身及诸大众。亦复如是。舍利子言。希有世尊。诸菩萨摩诃萨所有神通智力不可思议。而彼海意菩萨居于极远刹中。能以无障碍眼见此色相。无障碍耳闻此音声。世尊。若有闻是诸菩萨摩诃萨不可思议功德威神者。其谁不发阿耨多罗三藐三菩提心。尊者舍利子作是说时。二万四千天子皆发阿耨多罗三藐三菩提心</p>
<p>尔时海意菩萨摩诃萨与彼出过算数诸大菩萨摩诃萨众。恭敬围绕。同时瞻仰彼佛世尊海胜持慧游戏出高神通如来已。即受教敕。承彼如来神足通力。及无加行菩萨已办神通。于一念间瞬目之顷。于彼世界隐伏身相。即时于此娑婆世界大宝庄严最胜道场中。涌现虚空。高一多罗树。于最高广莲花台上师子座中安详而坐。余诸菩萨亦各处于莲花台座。下方世界无量无数诸佛刹中。复有无量无数菩萨之众随从海意菩萨而来听法。是时大宝庄严最胜道场中所有十方世界普来集会一切菩萨摩诃萨众。皆悉处于莲花台座。周匝充满。殊妙奇特。而彼一切诸来大众。心生欢喜。悉得清净。叹未曾有。合掌顶礼彼诸菩萨。时海意菩萨。以彼无量功德宝无垢殊妙庄严世界之中诸胜妙花。其花名为无忧适悦爱乐喜见。量广一俱卢舍。花有无数多百千叶。随其所应供养如来。令诸菩萨一切见者深心无垢。宿世善根悉得清净。是诸众会皆生欢喜悦意爱乐。花有光明。复有妙香。此诸胜花于世尊前作供养已。复雨广大殊妙花雨。其一一花可七人量。遍布充满大宝庄严最胜道场。一切大众悉得离生喜乐禅悦之味。空中自然击种种鼓鼓出微妙可爱之音。一切大众闻者悉得禅定妙乐</p>
<p>尔时海意菩萨摩诃萨。作如是等供养事已。从空而下。头面着地礼世尊足。右绕七匝合掌恭敬。住立佛前。作是白言。世尊。海胜持慧游戏出高神通如来。问讯世尊释迦牟尼如来。少病少恼。起居轻利。势力安不。得妙乐邪。时彼同来一切菩萨。悉从空下。亦各头面礼佛足已。右绕七匝。各各还复本座而坐</p>
<p>尔时此三千界。有大梵王。名大悲思惟。居此梵世此四大洲无忧安隐。忽然见是三千大千世界。大水充满混如一海。复有俱胝那庾多百千广大莲花高显出现种种胜相。及此道场菩萨充满。见是相已即自思惟。劫火未然坏相。安有大水充满。此复何缘。将非如来神变力邪。我今宜往问佛世尊。此希有相。何因何缘。时大悲思惟大梵天王作是念已。即与六万八千梵众隐于梵界。恭敬围绕。来诣大宝庄严最胜道场佛世尊前。住虚空中。曲躬合掌顶礼世尊。作是白言。世尊。何故今此三千大千世界大水充满混如一海。复有俱胝那庾多百千广大莲花高显而出。及诸菩萨大士皆悉处于莲花座上。而此三千大千世界一切国土城邑聚落诸人民众。及阎浮提四大洲等欲界天宫。乃至大海须弥诸山。悉无损坏亦无障碍。如是等相甚为希有。此何因缘。复何神力。愿佛为说</p>
<p>尔时佛告大悲思惟梵天言。大梵当知。下方世界有佛刹。名无量功德宝无垢殊妙庄严。其佛世尊。号海胜持慧游戏出高神通如来。彼有菩萨名曰海意。与出过算数诸大菩萨摩诃萨众。而共来此娑婆世界。瞻礼恭敬供养于我。又复于此广大集会正法之中而有所问。是彼菩萨神通之力。于此世界先现瑞相。梵天白佛言。世尊。大集会中所有正法今尚说邪。佛言。大梵。诸佛境界。不可思议。所有如来智慧辩才及威神力。不应限量。汝或见于如来默然。勿谓无说。而我常为十方世界所来菩萨。广大宣说决定正法</p>
<p>尔时大悲思惟大梵天王复白佛言。世尊。佛所说言现神变者海意菩萨其谁是邪。佛言。大梵今此会中有大莲花广十由旬。花中有台。台上复有众宝庄严师子之座。座中有一菩萨大士处于其上身真金色相好端严。唯除如来。余诸菩萨所有身相皆能映摄。有无数千菩萨之众围绕顶礼者。汝可见不。答言。已见。佛言。大梵。圆具如是神通相者。即是海意菩萨。是时大悲思惟梵天。乃向海意菩萨恭敬顶礼已。即白佛言。世尊。若有众生得闻如是海意菩萨名字之者。当知是人得大善利。我于今日闻此菩萨大士名字。得见菩萨如是色相。深自欣庆快得善利。梵天复白佛言。世尊。此大集会正法当住为久如邪。佛言。大梵。今此正法。随佛寿量久近而住。佛涅槃后。有诸菩萨。于此正法受持读诵。广为佗人开示演说。何以故。大梵。所有过去未来现在世中诸佛菩提从此中出</p>
<p>尔时海意菩萨摩诃萨。承佛神力。普为此会一切大众生欢喜故。及为大悲思惟大梵天王起信敬故。复为庄严此正法故。亦为显示己之智慧辩才力故。即时同彼高广莲花及师子座。俱涌虚空高七多罗树。乃于空中说伽陀曰</p>
<p>　下方过于尘数刹　　有佛刹名功德严</p>
<p>　彼佛化主现居中　　其名海胜神通慧</p>
<p>　刹中众德皆圆具　　菩萨依止无所畏</p>
<p>　其佛如来说法门　　我等闻已能持受</p>
<p>　我等故来兹刹土　　瞻仰敬礼十力尊</p>
<p>　其诸菩萨此所来　　佛大牛王各伸问</p>
<p>　我今礼此法王已　　亦礼无比佛大智</p>
<p>　所应供养随所施　　广伸供养佛正觉</p>
<p>　若能观佛色无色　　离受离行亦离识</p>
<p>　三种领纳此亦无　　是中洁白常清净</p>
<p>　若无色相及种好　　是为正观佛世尊</p>
<p>　慧眼清净照法身　　乃见无垢真实义</p>
<p>　若法无取亦无舍　　二边无我无我所</p>
<p>　安住内入性寂然　　止息心外诸所取</p>
<p>　有无分别离分别　　是心寂默如虚空</p>
<p>　即能供养诸世尊　　于正法幢善建立</p>
<p>　若观诸法犹如幻　　此中施受二皆空</p>
<p>　虽知造作本所无　　亦不舍离于诸法</p>
<p>　而不决定求菩提　　又不决定住生死</p>
<p>　亦无施者无悭心　　远离施中诸过失</p>
<p>　止息调寂身语心　　随行三业无逼恼</p>
<p>　除诸烦恼息烧然　　利智诸根常寂静</p>
<p>　虽知菩提无所得　　不舍众生住无我</p>
<p>　为度破戒诸众生　　修持广大净戒行</p>
<p>　觉了诸法刹那性　　亦不为诸境所坏</p>
<p>　内心寂静若虚空　　外观世间犹如幻</p>
<p>　节节支解于身分　　亦复不起嗔恚心</p>
<p>　乃至坐树成菩提　　坚持忍行佛所说</p>
<p>　能观诸法如水月　　如泡如幻如阳焰</p>
<p>　了知无寿亦无人　　及无摩拏嚩迦等</p>
<p>　菩提众生虽无得　　为利他故求菩提</p>
<p>　若闻此理怖不生　　是中能发精进行</p>
<p>　若能于心无所著　　乃于外境不生厌</p>
<p>　知他众生心所行　　于三世中随顺转</p>
<p>　令诸魔众不能知　　心之所行随所转</p>
<p>　到于彼岸善住心　　圆满禅定神通慧</p>
<p>　我闻诸佛所说法　　随所闻已能受持</p>
<p>　设经无边劫数中　　佛之辩才不能断</p>
<p>　复于一切佛法中　　众生无堕亦无著</p>
<p>　具智慧藏有力尊　　三界自在寂默者</p>
<p>　能到所到二俱离　　是中无去亦无来</p>
<p>　随诸众生心所行　　所向无住亦无动</p>
<p>　虽到彼岸具众德　　亦于众德无取相</p>
<p>　无比释迦大牛王　　是故我今伸顶礼</p>
<p>　如日清净大明曜　　能蔽萤光星宿光</p>
<p>　又如劫火映诸明　　上腾梵世下至地</p>
<p>　复如须弥大山王　　持地亦持诸山等</p>
<p>　释迦牛王毫相中　　最胜光明出三界</p>
<p>　十方一切菩萨众　　皆从百佛刹中来</p>
<p>　瞻佛色相及威光　　一切皆生大欢喜</p>
<p>　随诸众生心意愿　　如来各各为开示</p>
<p>　我知如来大威神　　故从本土来斯刹</p>
<p>　佛以一音演说法　　随诸众生各知解</p>
<p>　乃至众生差别音　　如来普为随宜说</p>
<p>　一切众生意差别　　如尘如沙尚可数</p>
<p>　牟尼种种妙音声　　量等虚空不可数</p>
<p>　虚空不能度其边　　众生不能穷其数</p>
<p>　乃至生死先际中　　亦复不能知其限</p>
<p>　虚空边量众生数　　生死先际尚可知</p>
<p>　诸佛戒定慧境中　　毕竟不能知少分</p>
<p>　众生无量咸归命　　牛王法主人中尊</p>
<p>　多劫精修众德严　　色相边际无比度</p>
<p>　我佛具大威神力　　遍知众生诸信解</p>
<p>　见此希有难思尊　　顶礼善调诸趣者　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>