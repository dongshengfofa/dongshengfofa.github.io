<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第十六</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<p>尔时世尊。告海意菩萨言。海意。若诸菩萨欲证阿耨多罗三藐三菩提者。应当修学。汝等大士诸所施作。菩萨不应但修捷语利辩。应当如说亦然能行。云何是菩萨如说不能行。海意。谓若菩萨虽具辩慧。而不积集诸善菩提分法。而作是言。我当成佛已。普召一切众生。广行法施。令诸众生得法满足。然此菩萨。不能勤行修习多闻。亦不积集诸善菩提分法。虚诳一切众生。此即是为如说不能行。海意。若有菩萨作如是言。我当成佛已。普召一切众生。广行法施。令诸众生得法满足。时彼菩萨而能勤行修习多闻。亦复积集诸善菩提分法。此即是为如说能行</p>
<p>海意。又复如说不能行者。譬如世间若王若臣普召国中一切人民。欲饷美膳悉令饱满。而不备办所须饮食。虚诳国中一切人民。是诸人众既误所食。各于异处求以食之。心怀恚恨呵责而出。海意。菩萨亦复如是。愿为一切众生未度者令度。未解脱者令得解脱。未安隐者令得安隐。未涅槃者令至涅槃。而彼菩萨虽有是愿而不勤修多闻。亦不积集诸善菩提分法。此即是为如说不能行。彼菩萨者。虚诳天人世间。贤圣呵毁亦复嫌弃。安立诤讼而不能为大智之主。不能毕竟圆满誓愿。海意。若欲发起最极难得最上大智。应当于彼无上大乘不生懈退。是故当知。菩萨不应但以语言虚诳一切天人世间</p>
<p>复次海意。诸菩萨者。或有人来求请说法时。彼菩萨即当随言。我为汝说如是之法。以如是法化度于汝。乃至弃舍己身亦不吝惜。而是菩萨即不虚诳一切众生。如是因缘汝应当知。复次海意。我念过去无量无数阿僧祇劫之前。有一师子兽王。名不坏身。处于深山岩窟之中。常行慈心。视护一切众生。但以草叶花果而为所食。时彼岩中有二猕猴雄雌共居。后生二子。欲有陀行。乃以其子付托兽王而为守护。付已他行。有一鹫王名曰利见。飞处空中忽然至地。搏取猴子旋转于空。时师子王见其被搏。即向鹫王。说伽陀曰</p>
<p>　奇哉鹫王汝知我　　放舍此二猕猴子</p>
<p>　我此守护令无畏　　与彼归趣勿生害　</p>
<p>尔时鹫王。即说伽陀答师子王曰</p>
<p>　兽王若能舍己身　　我当舍此二猴子</p>
<p>　我处空中此为食　　无食居空何所为　</p>
<p>师子兽王。又复答曰</p>
<p>　我宁舍身与汝食　　汝今速放此二猴</p>
<p>　我愿视护至菩提　　智者应无虚妄语　</p>
<p>于是师子兽王说伽陀已。深心坚固而无虚妄。将舍其身</p>
<p>尔时鹫王见是事已。叹未曾有。说伽陀曰</p>
<p>　世间性命为滋长　　能舍己身为护陀</p>
<p>　我今舍此二猴子　　令汝久住修法行　</p>
<p>海意。汝今当知。彼时不坏身师子王者。勿起异见即我身是。雄猕猴者大迦叶是。雌猕猴者贤护苾刍尼是。二猕猴子者。今罗睺罗及阿难是。利见鹫王者。善爱苾刍是。以是当知。菩萨摩诃萨宁舍己身。终不弃舍为他作护。此即圆满如说能行</p>
<p>复次海意。又云何是如说能行显明之相。所谓菩萨如说布施。即当弃舍一切所有。如所显示此名能行。菩萨如说持戒。即当成办一切戒学及头陀功德。如所显示此名能行。菩萨如说忍辱。即于忿恚诸有过失皆悉断除如所显示此名能行。菩萨如说精进。即当于诸善法勤求修习。如所显示此名能行。菩萨如说禅定即当修诸禅定解脱三摩地三摩钵底。如所显示此名能行。菩萨如说智慧。即当分别一切章句。起善巧智辩才决定。如所显示此名能行。以要言之。乃至菩萨如说断一切不善法。集一切善法。即当断除一切不善之法。勤求修习一切善法。如所显示此名能行。菩萨如说质直。即当无诸谄诳虚妄此名能行。如说方便。即当开示方便之门此名能行。如说勤勇。即当策勤离诸懈退此名能行。如说深心坚固。即当离着趣向胜道此名能行。如说誓愿。即当毕竟圆满诸愿此名能行。如说闻持。即当如闻而善修习此名能行。如说积集善行。即当身心俱无懈倦此名能行如说离慢。即当圆满胜智。此名能行。如说积集戒行。即当于戒无所缺漏。此名能行。如说初发心位。即当成办菩萨胜行此名能行。如说无生法忍之位。即当进趣不退转地此名能行。如说一生补处之位。即当进向坐菩提场此名能行。如说坚固积集。即当现证一切智果此名能行。如说转妙法轮。即当于三宝种使令不断此名能行。海意。如是等法。是为菩萨如说能行。当佛世尊说是如说能行法时。会中有五千菩萨。悉得无生法忍</p>
<p>尔时有一菩萨。名莲花庄严。前白佛言。希有世尊。诸佛如来。以如说能行故。即得一切最上佛法。世尊。如佛所言修行。是即如说能行。佛言。善男子。汝知修行法不。菩萨白佛言。我知世尊。佛言。善男子。随汝乐说修行之法。汝今当说。菩萨白佛言。世尊。修行者。如佛所说。即一切法平等。平等知已。于正位中。以善巧智而不取证三摩钵底。此为菩萨正所修行</p>
<p>山王菩萨言。世尊。我亦乐说修行之法。佛言。善男子。随汝意说。菩萨白佛言。世尊。无所修是修行。何以故。菩萨观一切法都无所得。若有所修而非修行。此即是为正修行</p>
<p>功德光照王菩萨言。世尊。心若随流乃识有所转。何名修行。若菩萨识心于一切法无住。彼即无有少法可住。若无少法可住。彼即是为正修行</p>
<p>高炬王菩萨言。世尊。无所乐是为修行。无所厌是为修行。世尊。菩萨于一切法中。无高无下。是故无有少法而可乐厌。此即是为正修行</p>
<p>日藏菩萨言。世尊。若有所依即有所转。若无所依即无所转。菩萨以无依止无动转故。即于一切法无所动摇。此即是为正修行</p>
<p>勇猛心菩萨言。世尊。心者世间所行。世间驰流。若菩萨于一切心得无心者。即无所思亦无分别。此即是为正修行</p>
<p>爱见菩萨言。世尊。如佛所说一切所知皆悉是苦。若菩萨于一切所知得醒悟者。即无所知亦无所取。是故不入灭受想定。不舍众生不失大悲。此即是为正修行</p>
<p>香象王菩萨言。世尊。愚夫异生荷诸重担。起于五蕴深重之见。若菩萨了知五蕴得轻利者。即舍诸重担。复能为诸愚夫。宣说弃置五蕴重担之法。是故无有少法起真实想。了知诸法无生无灭。此即是为正修行</p>
<p>持世菩萨言。世尊。正所行是修行。非邪恶所行。菩萨应当修正方便。云何是正方便。谓一切法平等性。智虚空等故。此即是为正修行</p>
<p>坚固意菩萨言。世尊。若菩萨有慧方便智。即无生而生。无起而起。于生灭中亦无所住。此即是为正修行</p>
<p>吉祥峰王菩萨言。世尊。若菩萨观一切法自性寂灭。即不弃舍大悲之铠。见诸勤力不虚果利此即是为正修行</p>
<p>无碍光菩萨言。世尊。若有所行之迹。是为魔事。若为魔事即非修行。若无所行亦无所住。而彼诸魔伺不得便。乃能超越诸恶魔道。此即菩萨真实修行</p>
<p>勤精进菩萨言。世尊。若有少法乐欲成办。彼即虚其勤力。以一切法无所成办故。是中若有智及所知。即非无意。此即是为正修行</p>
<p>灭恶趣菩萨言。世尊。若有种类分别所行。何名修行。无种类。无分别。是为修行。彼无种类无分别。即心自性。若能了知心自性者。此即是为真实修行</p>
<p>善思而思菩萨言。世尊。菩萨随入一切众生心。彼随入已。即了一切众生心而无心。此中无心智所入故。此即是为正修行</p>
<p>寂意菩萨言。世尊。近寂是为修行。非近寂是为修行。菩萨于其大寂遍寂近寂诸心所缘。若增若减悉无造作。离增减故平等觉了。此即是为正修行</p>
<p>导师菩萨言。世尊。菩萨发起善根。是正修行。若有所成。即非发起善根。何以故。菩萨发起福行。即是发起智行。福平等故即智平等。智平等故即福平等。福智平等故即菩提平等。菩提平等故即一切法平等。此即是为正修行</p>
<p>嬉戏王菩萨言。世尊。一切法无分别。是为修行。若菩萨了知一切法法界普摄已。即无有少法若离若合。此即是为正修行</p>
<p>善思义菩萨言。世尊。诸法依义不依于文。若菩萨解了义故。即于八万四千法蕴。慧能受持读诵解说。然于真实不可说义中。无所动转。此即是为正修行</p>
<p>清净意菩萨言。世尊。深固心是为修行。菩萨深心具足。即非语言记说。最上所得。但修真实正道。观彼真实道亦无去无来。此即是为正修行</p>
<p>毕竟无垢思惟菩萨言。世尊。如有垢之衣濯令清洁。无垢之衣其何涤邪。菩萨亦复如是。不以本来清净之心。如实伺察使令清净。若复菩萨。一切心垢烦恼本不转者。彼即清净。若如是清净。此即是为真实修行</p>
<p>海意菩萨言。世尊。菩萨为善知识所摄受者。即少历辛勤能成正行。何以故。若菩萨力。不能超越诸魔事者。当知彼为诸恶知识之所摄受。若力能超越诸魔事者。当知彼为诸善知识之所摄受。世尊。是故菩萨若欲超越诸魔事者。应当亲近承事诸善知识。菩萨为善知识所摄受故。即少历辛勤能成正行</p>
<p>尔时世尊。告海意菩萨言。善男子。汝知魔事不。海意白佛言。世尊。我知魔事。佛言海意。随汝意说。令诸菩萨闻已。即能超越摧伏诸魔外道。速证阿耨多罗三藐三菩提果。于是海意菩萨而白佛言。如世尊敕当说魔事。唯愿世尊。威神建立。世尊。所谓魔事。有十二种。何等十二</p>
<p>一者菩萨行布施波罗蜜多时。以非爱物而行惠舍。其心乐欲。以可爱物而行惠舍。心不乐欲。人不乐之物而固与之。人所乐之物而不与之。于所施物起种种想。于所与人起种种想。此为菩萨行布施时第一魔事</p>
<p>又复世尊菩萨行持戒波罗蜜多时。若见彼于善法戒行律范轨式。而能具足。乃至小罪犹怀大惧。净命自资坚持戒行。诸沙门婆罗门。即当亲近尊重。见破戒人呵毁恚怒。于彼之前。自恃戒德毁谤于他。此为菩萨持戒之时第二魔事</p>
<p>又复世尊。菩萨行忍辱波罗蜜多时。欲成忍行。身虽能忍语不能忍。心生嗔恚。见有力人于彼即忍。见劣弱人于彼不忍。复于有力人前显示忍力。于劣弱人前现嗔恚相。彼如是即忍。彼如是不忍。何等处可忍。何等处不忍。若行忍处起憍倨心。于不忍处不速忏悔。此为菩萨行忍辱时第三魔事</p>
<p>又复世尊。菩萨行精进波罗蜜多时。发起精进。化度声闻缘觉乘人。亦复化度大乘中人。但为声闻缘觉乘人。相续说法。返以大乘之法化诸愚人(此下据梵本标列文义次第于海意菩萨说十二种魔事中止有上三段半少下八段半于佛说十种破魔法门中止有下四段阙上六段既梵本脱落无以补之)。此为第六破魔法门</p>
<p>复次海意。一切法自性无染。以无染相。化度染污众生。此为第七破魔法门</p>
<p>复次海意。一切法自性无生无起。以无生无起相。为诸众生宣说断除生老病死之法。此为第八破魔法门</p>
<p>复次海意。诸法自性。同于一味而无差别。以同一味无差别相。建立三乘各为说法。令诸众生亦不舍离大乘意乐此为第九破魔法门</p>
<p>复次海意。若菩萨心意识虽无所依着。而常不忘失大菩提心。虽离诸发起。然不舍离解脱一切众生之心。虽超越诸行。而亦成办菩萨胜行。此为第十破魔法门。海意。如是十种破魔法门。若诸菩萨勤行修习者。即当超越一切魔事。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 