<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第五</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<p>尔时世尊。重说颂曰</p>
<p>　此法善净复明亮　　本无和合与空等</p>
<p>　无住无灭无起生　　是印随摄于佛印</p>
<p>　住彼根本得总持　　长时修习慈悲行</p>
<p>　若敬若慢世所行　　平等慧中无喜恚</p>
<p>　等智随住于法性　　不住痴暗及痴法</p>
<p>　虽住智中无得心　　安止等智常清净</p>
<p>　智常觉了身所作　　以诸智行利世间</p>
<p>　众生若见清净身　　皆得离尘胜佛智</p>
<p>　威仪善戒无散乱　　有无分别中随行</p>
<p>　身诸过失虽无边　　本来不生无所断</p>
<p>　彼获庄严妙相身　　手足柔软福严具</p>
<p>　清净圆满诸根身　　不恃色相智所作</p>
<p>　若见贫贱苦众生　　谦下尊敬而不慢</p>
<p>　尊奉知法持戒人　　从彼闻法得圣道</p>
<p>　实知自他身法性　　知诸众生实性身</p>
<p>　获得净胜妙法身　　不受分叚身离染</p>
<p>　常受定中禅悦食　　不以叚食益威光</p>
<p>　顺世受食非力资　　法命滋养成甘露</p>
<p>　常获圣行善寂静　　解脱贪嗔痴染聚</p>
<p>　密护戒学无顺违　　宁舍己身不造罪</p>
<p>　神力能往俱胝刹　　随应现身而说法</p>
<p>　世间瞻睹妙相身　　彼皆获得身高胜</p>
<p>　身放光明妙清净　　广照无边诸刹土</p>
<p>　光照福胜软触生　　众生悉除烦恼害</p>
<p>　地狱众生常受苦　　蒙光照触得快乐</p>
<p>　身意调畅酸楚停　　由斯得离地狱苦</p>
<p>　如是及余诸身业　　随智无边善殊妙</p>
<p>　能开佛事调伏门　　菩萨身业此清净</p>
<p>　语言妙音净悦意　　天人世间闻皆喜</p>
<p>　凡所说法果不虚　　此法能成甘露灭</p>
<p>　语言随堕语过失　　清净福智善能断</p>
<p>　众生语业及音声　　普令同等皆欢喜</p>
<p>　相续平等真实说　　言无浊乱皆如实</p>
<p>　凡所说言诚实行　　智随谛转善清净</p>
<p>　语言甘美贪止息　　摄功德语嗔解脱</p>
<p>　甚深无底断除痴　　于千刹中作善利</p>
<p>　此所说言无分别　　不假勤力随解脱</p>
<p>　应众生根欢喜生　　此智所作语清净</p>
<p>　善修意业常无障　　一刹那心世悉知</p>
<p>　不起灭定现威仪　　魔不能知菩萨意</p>
<p>　声闻缘觉不能测　　菩萨甚深心意道</p>
<p>　不生自他损害心　　无高无碍智平等</p>
<p>　菩萨随世善觉知　　无受无思无伺察</p>
<p>　不入灭定证乐门　　无边辩才总持具</p>
<p>　闻法所行智常住　　念定无乱住等引</p>
<p>　清净诸障烦恼除　　极微瑕秽悉不见</p>
<p>　菩提分法无边量　　悉能普摄离放逸</p>
<p>　智常随住止观中　　十地次第今成证</p>
<p>　乃至道树成智果　　若具十种法清净</p>
<p>　菩萨得定名自说　　现修诸行净圆满</p>
<p>　一切善道净胜上　　随诸地位净诸度</p>
<p>　一切善法超胜高　　相好殊妙圆福果</p>
<p>　坐菩提场善毕竟　　染法胜怨悉能断</p>
<p>　积诸善法等须弥　　不思议光净成就</p>
<p>　得是三摩地获福　　具二十法名净印</p>
<p>　如日光明照世间　　证大菩提佛胜智</p>
<p>　菩萨当坐道树已　　得八不共神通相</p>
<p>　能于百佛刹土中　　广作利乐世间事</p>
<p>　诸佛皆来施无畏　　赞言勇猛汝最胜</p>
<p>　悉能已伏诸魔军　　证佛菩提胜无上</p>
<p>　获此身心胜功德　　决定能成此佛印</p>
<p>　此功德门若欲修　　当于菩提心坚勇　</p>
<p>尔时世尊。复告海意菩萨摩诃萨言。海意。以是缘故。若诸菩萨欲得如是自说净印三摩地法门。及自说无垢慧者。当住二种之心。一者无浊乱心。二者无滓秽心。无浊乱心者。谓心自性清净明亮。而不容受客尘烦恼。法性常住本自光明。一切作意无所积集。无尘故离贪。无分别故离嗔。无我故离痴。清净遍净。毕竟无垢。自在光明如所解脱。一切法亦然。随住真如平等故。如所解脱一切法亦然。随住法界平等故。如所解脱一切法亦然。随住实际平等故。如所解脱一切法亦然。随住空平等。随住无相无愿无造无作无生无起诸平等故。如所解脱有为法亦然。随住无为法平等故。即此随住平等之法。无集无散。非智所知。此说名为无浊乱心。即以此法为他众生。及余补特伽罗。显明开示。于自他法不起动乱之想。此即是为无滓秽心。海意。具是无浊乱心。无滓秽心者。即能获得自说净印三摩地门</p>
<p>尔时海意菩萨白佛言。世尊。此三摩地而极甚深。佛言。不得涯底故。海意又言。世尊。此三摩地而极难见。佛言。离二法故。又言世尊。此三摩地极难觉了。佛言。无我我所故。又言世尊。此三摩地而极难知。佛言。识智二法平等知故。又言世尊。此三摩地而无浊乱。佛言。得无碍解脱故。又言世尊。此三摩地而极微妙。佛言。离诸譬喻故。又言世尊。此三摩地而极精实。佛言。得金刚喻智故。又言世尊。此三摩地而不破坏。佛言。先后不破故。又言世尊。此三摩地悉无所著。佛言。一切有着随超越故。又言世尊。此三摩地得大光明。佛言。离诸痴瞑故。又言世尊。此三摩地而极清净。佛言。毕竟无染故。又言世尊。此三摩地本性无垢。佛言。离贪尘故。又言世尊。此三摩地而无所行。佛言。三界无行故。又言世尊。此三摩地而无戏论。佛言。超越戏论故。又言世尊。此三摩地无动。佛言。毕竟寂静故。又言世尊。此三摩地随入一切处。佛言。与虚空等故</p>
<p>尔时海意菩萨复白佛言。世尊。若如是者。何能发起胜行。云何当获自说净印三摩地门。佛言海意。譬如有人欲与虚空而共战敌。时彼虚空乃被甲胄。菩萨亦复如是。欲得自说净印三摩地者。应当被于诸法平等甲胄庄严。何以故。海意。随有所灭即有所起。又复海意。识种子是有为。无表种子是无为。此三摩地非眼识所知。非耳鼻舌身意识所知。此三摩地不可表了。应知无知亦非无知此三摩地无表了相。于一切法平等觉了故。此名三藐三佛陀。又复海意。我不见有法是染相故。成等正觉。亦不见有法是净相故。成等正觉。若有相是染。即彼相是净。所谓自性清净相故。若彼自性清净相者。即是无相。若其无相即无行相。若无行相。即无少法而可表了。由无表故即一切法无所了知。若法无能表及无所表故。是中即无文字集现。若无文字可集现者。即所说如。此复何名即所说如。谓后如于前中亦复然。此即是名一切诸法三世皆空。复何名空。所谓无作。即此无作。亦复无作。亦非无作。是故此说名之为空。所言无作义复云何。无作者。谓无现前诸行造作。以无少法可造作故。是故此说名为无作。复何名为无现前行。谓无身现前行。语现前行。心现前行故。此说名无现前行。若无现前行。彼即无为。若其无为。即无生无灭。亦无处所。即此无生无灭无处所法。亦复无处。何名无处。所谓现前诸行无处。是故此说名为无处。所以者何。所谓识不住色中。不住受想行中。若识无所住即是正智。而彼正智即智无领纳。若智无领纳即无增上意乐。若无增上意乐即无诤论。若无诤论即无动乱。若无动乱即无逼恼。若无逼恼即无烧然。若无烧然即得止息。若得止息即住遍寂。若住遍寂即住近寂。若住近寂。此即名为得大寂默。是故前言智无领纳。是佛所说。海意。此法甚深难见难解。若有得闻如是之法生信解者。是人所有一切颠倒烦恼执着缠缚等法。悉得解脱。即能任持过去未来现在诸佛世尊法藏。为大导师。开示一切众生无量正道。为大医王。善疗众生一切无相烦恼之病。是为能以广大供养普供如来。不久当得自说净印三摩地门。所作决定。于此大乘法中能善积集。为大法船。而能济渡无量众生出生死海。为大正士降伏诸魔。永不复随魔境中语</p>
<p>尔时海意菩萨白佛言。世尊。菩萨云何而能降伏一切魔怨。佛言海意。若菩萨以无所为心。能于一切普摄受者。而彼菩萨即能降伏一切魔怨。又若菩萨以无所为心。于彼一切所缘相中。能发起者。而彼菩萨即能降伏一切魔怨。海意当知。魔有四种。何等为四。一者蕴魔。二者烦恼魔。三者死魔。四者天魔。若或伺察幻法即能降蕴魔。安住空法能降烦恼魔。伺察无生无起之法能降死魔。俱时依止一切意法趣向灭道能降天魔。又复知苦能降蕴魔。断集能降烦恼之魔。证灭能降死魔。修道能降天魔。又复伺察诸行是苦能降蕴魔。伺察诸行无常能降烦恼魔。伺察诸法无我能降死魔。伺察涅槃寂静能降天魔。又复菩萨内断烦恼垢而不忘失大菩提心。行于布施。即能摄伏蕴魔。若菩萨不惜其身亦不系着。行布施已。而能回向于一切智。即能摄伏烦恼之魔。若菩萨能念财富无常。我当与彼一切共用。真实施与。如是施已。而能回向于一切智。即能摄伏死魔。若菩萨于一切众生所。而不越失大悲之心。以解脱慧普摄众生。行布施已。而能回向于一切智。如是即能摄伏天魔。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 