<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第九</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>尔时世尊重说颂曰</p>
<p>　诸佛正法能护持　　当得种种善称赞</p>
<p>　彼称赞法我略宣　　如大海中水一渧</p>
<p>　知诸佛恩能报者　　诸佛付托持法藏</p>
<p>　诸佛正法能护持　　是即普供十方佛</p>
<p>　佛眼照明观佛刹　　妙宝供养诸世尊</p>
<p>　诸佛正法护持时　　比前福蕴此最胜</p>
<p>　虽以世财供养佛　　不能解脱世间行</p>
<p>　出世胜法若求时　　智者出离世间法</p>
<p>　诸佛正法护持者　　即得诸佛所摄受</p>
<p>　诸天龙等亦摄持　　福摄智摄皆获得</p>
<p>　诸佛正法护持者　　得念慧行悉具足</p>
<p>　广大胜慧普遍知　　智者拔除烦恼种</p>
<p>　诸佛正法护持者　　非彼诸魔伺得便</p>
<p>　恶作疑惑悉蠲除　　彼无诸障亦无缚</p>
<p>　诸佛正法护持者　　所生刹土不空过</p>
<p>　一切生中见佛身　　见已即得心清净</p>
<p>　诸佛正法护持者　　获得宿命大智法</p>
<p>　出家善利数能成　　所修真实清净行</p>
<p>　诸佛正法护持者　　戒闻胜生诸梵行</p>
<p>　得五智通妙轻安　　禅定解脱悉无碍</p>
<p>　诸佛正法护持者　　趣入甚深诸法中</p>
<p>　佛境界空无所疑　　信解众生无我法</p>
<p>　诸佛正法护持者　　获无碍解捷利慧</p>
<p>　得无碍言无畏门　　破诸众生疑惑网</p>
<p>　诸佛正法护持者　　得大总持胜善利</p>
<p>　不能听受百劫中　　由具辩才悉无碍</p>
<p>　诸佛正法护持者　　得诸智者常称赞</p>
<p>　天阿修罗等悦心　　诸佛赞护如佛子</p>
<p>　诸佛正法护持者　　帝释梵王得非难</p>
<p>　及彼人中转轮王　　乃至菩提胜妙乐</p>
<p>　诸佛正法护持者　　具三十二殊妙相</p>
<p>　大智圆成无坏身　　一切观者无厌足</p>
<p>　诸佛正法护持者　　得善知识亦非难</p>
<p>　彼为宣明法印门　　听受无尽正法藏</p>
<p>　诸佛正法护持者　　身语心业皆清净</p>
<p>　戒定慧净亦复然　　得解脱智善清净</p>
<p>　诸佛正法护持者　　常不舍离菩提心</p>
<p>　波罗蜜行不弃捐　　而能普摄多善法</p>
<p>　诸佛正法护持者　　若广称赞彼功德</p>
<p>　正使住寿一劫中　　亦不能说其边际　</p>
<p>尔时会中有一菩萨。名功德光王。从座而起。前白佛言。世尊。如佛向者作如是言。我于不可说法中而成正觉。世尊。若法不可说。何故今言护持正法。佛言。如是如是。善男子。如汝所言。我于不可说法中而成正觉。然善男子不可说者。谓以世俗文字语言。于无为法中而不可说。若以文字语言诠总持门。施设建立显明开示。乃有所说。此即是为护持正法。又善男子。有说法师。于如是等甚深经中。广大受持为他演说如理修行者。若人能于此法师所恭敬尊重承事。种种供养密为护持。饮食衣服坐卧之具。病缘医药善作供施。能护善法善护语言。于非语言而为藏覆。此即是为护持正法。又善男子。若有人能解了。于空信顺无相无愿无求。于无加行中真实安止。此即是为护持正法。又善男子。若有人能于自所说无诤胜语。及他所说非法语言。是二同于法中所摄。此即是为护持正法。又善男子。若人能以无障碍心。相续普摄一切众生。入解脱慧中。不以世间财利之心为他法施。此即是为护持正法。又善男子。若有人能弃舍身命。于如是等甚深经典密为作护。居寂静处依法修行。此即是为护持正法。又善男子。若有人能为听法因缘。或为说法因缘。乃至行于一步。或一出入息间能专注者。此即是为护持正法。又善男子。若了一切法无所护无所取。此即是为护持正法。复次功德光王。如是等缘汝应当知。善男子。我念过去阿僧祇劫复过阿僧祇劫数之前。彼时有佛出现世间。名大智力声如来应供正等正觉明行足善逝世间解无上士调御丈夫天人师佛世尊。世界名净光。劫名喜上。善男子。彼净光世界琉璃所成。广博清净光照十方。彼有清净诸大菩萨摩诃萨众。依止游戏大神通力。从甚深法之所出生。彼菩萨众诸所受用。皆如化乐天子。悉以天子之状。于彼佛所听受说法。无复在家出家种种形相。时彼大智力声如来。常为彼会诸菩萨众。广大宣说护持正法。作如是言。汝等善男子。应当勤行不惜身命护持正法。时彼会中有一菩萨摩诃萨。名曰法语。白彼世尊大智力声如来言。世尊。云何是诸菩萨能护正法。又复云何是所护法。彼佛告言。善男子。若于色心境界之中。善护诸障专注一境。调伏止息住寂静法。此即是为护持正法。何以故。眼根色境眼识此三非法非非法故。耳根声境耳识。鼻根香境鼻识。舌根味境舌识。身根触境身识。意根法境意识。非法非非法故。若能了知眼色空已。即眼及色无所分别。眼识无住此即正法。菩萨若于如实智中。善令他得如是法者。此即是为护持正法。如是耳声鼻香舌味身触意法。了知空已。即意及法无所分别。意识无住此即正法。菩萨若于如实智中。善令他得如是法者。此即是为护持正法。又善男子。若有法于诸法中而可转者。彼法即无所护无所取。如是解者。此即是为护持正法。又复于诸见中。依止邪见者。彼见即无所护无所取。如是解者。此即是为护持正法。又复以其无智痴障故。心不清白。若彼无智痴障中。无所护无所取。如是解者。此即是为护持正法。又善男子。若法有集有散即非法非律。若无集无散即是法是律。何等法集散。谓有为道诸法集散。若非法非律。何无集无散。是故当知。若无取即无生。由无生即无集亦无散。以无集无散故。即是法是律。何者是法是律。谓自性不生。诸烦恼等不令生起。此即名为是法是律。若是法是律故。即不生不灭者即是无尽。此无尽者。即是无生法律。如是无生法乃无所护。此无所护。是即真实护持正法。复次功德光王。彼大智力声如来说是法时。彼众会中三万二千菩萨。得无生法忍。法语菩萨于彼佛所。得闻法已心意快然。踊跃欢喜前白佛言。稀有世尊。善说如是护持正法甚深法门。世尊。如我解佛所说义。如我所得。即一切法无法。若无法即有法。何以故。世尊。若一切法有所取着即无法。若无所取着即有法。以法与非法二想。于一切法中。无法非法。二想可知。世尊。一切法与非法。若于胜义谛中。即无法可得。亦无非法可得。由无法想亦无非法想故。即无法可数。以无法可数故。即住实际。若住实际即是无际。何以故。虚空际即是诸法实际。以其虚空无所从来。是故无际。如虚空无所从来故无际。诸法亦然。无所从来故亦无际。乃说诸法即虚空际。世尊。若有菩萨。得闻如是实际法已。如实解者。彼即了达诸法无有二相。世尊。我不见有少法可得。若法无所有。是故我说护持正法。又复世尊。我说此法时。契顺如来所说语不。是法语不。法随法说我为正说不。佛言。善男子。如汝所说。真实契顺如来之语。是实法语。法随法说是为正说。复次功德光王。彼法语菩萨说是法时。彼天子众中。有十千天子得柔顺法忍。功德光王。汝勿生疑念。彼时法语菩萨者岂异人乎。即汝功德光王是。汝今于此大众会前。劝请于我。是故我今以彼阿僧祇俱胝劫中。积集阿耨多罗三藐三菩提法付嘱于汝。汝当受持。广为他说宣演流布</p>
<p>尔时世尊说是法已。而此会中有六十俱胝大菩萨众。悉住佛前。异口同音咸作是言。世尊。我等愿为护持如来菩提正法。广演流布</p>
<p>佛告诸菩萨言。诸善男子。汝等修行住何法已。乃于如来阿僧祇俱胝劫。积集菩提之法而为护持</p>
<p>尔时会中有菩萨。名山自在王。前白佛言。世尊。若护惜身命。斯即不能护持正法。我不惜身命故。如是乃能护持正法</p>
<p>吉祥峰王菩萨言。世尊。若于利养有所希求。斯即不能护持正法。我于名闻利养等事而悉弃舍。非圣所许亦悉远离。如是乃能护持正法</p>
<p>大幢菩萨言。世尊。若法非法有其二想。斯即不能护持正法。若离二想得法平等。如是乃能护持正法</p>
<p>胜密菩萨言。若烦恼病之所逼迫。斯即不能护持正法。我得诸圣智慧之力。胜伏烦恼。如是乃能护持正法</p>
<p>持炬菩萨言。世尊。若处痴暗境界之中。斯即不能护持正法。我得无碍智光离诸痴暗。如是乃能护持正法</p>
<p>电天菩萨言。世尊。法中若起比量智者。斯即不能护持正法。我已证得现量之智。于诸法中不起他信。如是乃能护持正法</p>
<p>普密菩萨言。世尊。若世俗根性及散乱心。斯即不能护持正法。我于诸根诸门诸处。善调深密。如是乃能护持正法</p>
<p>净光菩萨言。世尊。若众生法有种种性及种种想。斯即不能护持正法。我于一切众生起平等心。及一切法亦得平等。如是乃能护持正法</p>
<p>最胜步菩萨言。世尊。若起散乱非等引心。斯即不能护持正法。我住等引不散乱心。如是乃能护持正法</p>
<p>导师菩萨言。世尊。若不了知正道之法。修行邪道。斯即不能护持正法。我已了知正道智法。邪道众生置如实道。如是乃能护持正法</p>
<p>善慧菩萨言。世尊。若犹豫心起于分别。斯即不能护持正法。我今已离犹豫之心。断诸分别。复令一切众生得除疑惑之病。如是乃能护持正法</p>
<p>遍照菩萨言。世尊。若住非法坏修行道。斯即不能护持正法。我住正法真实修行。复置一切众生皆住如实道中。如是乃能护持正法</p>
<p>明观菩萨言。世尊。若具染慧离法光明。斯即不能护持正法。我得决定慧圆善巧智具法光明。如是乃能护持正法</p>
<p>无碍慧菩萨言。世尊。若有碍心不能随护众生之慧。斯即不能护持正法。我以无障碍心随护众生令住胜慧。如是乃能护持正法</p>
<p>行净慧菩萨言。世尊。若不善解诸众生根。又不能知诸众生行。斯即不能护持正法。我于一切众生根行智解入已。如是乃能护持正法</p>
<p>庄严王菩萨言。世尊。于法若有分别之想。依止我人及依止法。斯即不能护持正法。我于一切分别非分别。悉离遍计。三轮清净。无我无人无法依止。亦无造作。如是乃能护持正法</p>
<p>师子幢菩萨言。世尊。世间众生闻一切法无生无起。咸皆惊怖。斯即不能护持正法。我已了知一切法无生无起。无复惊怖。不见有法。若近若远如实住已。如是乃能护持正法</p>
<p>慈氏菩萨言。世尊。若于菩提起悬远想。斯即不能护持正法。若有菩萨作是思惟。我虽得阿耨多罗三藐三菩提。而不见菩提。若身若心有所和合。非不和合。彼菩萨者如是乃能护持正法</p>
<p>功德光王菩萨言。世尊。若住非功德离真实功德。不求如来胜功德者。斯即不能护持正法。我已远离诸非功德。安住菩萨真实功德。勤求如来最胜功德。如是乃能护持正法</p>
<p>妙吉祥菩萨言。世尊。如世狂乱之人作如是言。我能护持如来正法。此非诚信。所以者何。如佛世尊坐道场时。无法可得亦无所证。是中云何有法可护。世尊。我于一切法都无所护。离诸执着。而以大悲持诸法性。然于诸法无所成办。非不成办</p>
<p>尔时世尊赞妙吉祥童真菩萨言。善哉善哉。妙吉祥。如是如是如汝所说。我坐道场时无少法可得。无所得时乃作是言处于道场。妙吉祥白佛言。世尊。为于何时坐道场邪。若有所坐。即于菩提而有所得。斯乃有二对碍有别菩提有别。世尊。谓以佛及菩提无二对碍故。佛言。妙吉祥。菩提场自性我了达已。是故我乃坐菩提场。以我自性即是菩提场自性。而菩提自性即一切众生自性。彼一切众生自性即一切法自性。妙吉祥。同一自性等一味故。我于菩提场成正觉时。观菩提场。无有少法而不解脱。谓以菩提平等故。现证诸法而亦平等。然平等法中不堕诸数。数与非数皆悉离故。彼平等法。是故如来说名无为。妙吉祥如来得是无为。超越一切有为之法。如来说是法时。妙吉祥菩萨深生信解。及一切众会信解如来解脱之法。由信解故。普遍皆于平等法中无所违越</p>
<p>尔时无量功德宝无垢殊妙庄严世界。先同海意菩萨。来此娑婆世界。诸大菩萨摩诃萨众闻是法已。心意快然踊跃欢喜。咸皆忻乐俱发是言。我等来此佛刹快得善利。见佛世尊。又见妙吉祥童真大士。得闻说此甚深正法。见佛出世见此正法现住世间转大法轮。世尊。若此正法所在之处广流布者。彼诸众生得大善利。又若有人于佛在世或涅槃后。而能听受如是正法。闻已信解。受持读诵广为他说。当知是人得大利益。佛言。诸善男子。如汝所知。菩萨善得几种大利。彼菩萨白佛言。世尊。菩萨善得十种大利。此即不思议善利所转。何等为十。所谓一者值佛出世而能亲近得此大利。二者得见佛已深心清净。三者起清净心听受正法。四者闻正法已离诸疑惑。五者离疑惑已于中出家。六者既出家已净命自资。七者净命资故能善说法。八者善说法已发菩提心。九者由不忘失菩提心故。而能听受菩萨藏法。十者闻菩萨藏甚深法已。依法修行得此大利。世尊。如是等法。是为菩萨十种大利。此即不思议善利所转若诸菩萨如是住者。此即说名善得大利</p>
<p>时佛赞言。善哉善哉。汝诸大士。善说菩萨所得大利。说是法时。会中有三万六千人。发阿耨多罗三藐三菩提心。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 