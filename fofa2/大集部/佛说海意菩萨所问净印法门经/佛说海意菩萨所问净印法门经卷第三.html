<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第三</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>复次海意。云何是为菩萨堪任摧压于身。谓若菩萨或遇身分欲断坏时。菩萨应当依法观察余诸众生。又若有具善巧方便菩萨。即能修行圆满六波罗蜜。何等行相是为善巧方便菩萨圆满六波罗蜜。所谓菩萨或遇己身欲断坏时。若不惜其身。弃舍其身亦不爱乐。此即能修施波罗蜜。又复若遇身欲坏时。于一切众生起大慈心而不弃舍。此即能修戒波罗蜜。又复若遇身欲坏时。菩萨为度一切众生故。设身断坏堪任忍受。其心不动忍力发现。此即能修忍波罗蜜。又复若遇身欲坏时。不舍一切智心。发大精进勇力摄受。于生死中起诸善根。此即能修精进波罗蜜。又复若遇身欲坏时。于其所发一切智心宝。而不弃舍。当善伺察大菩提心。如是伺察内外寂静。此即能修定波罗蜜。又复若遇身欲坏时。菩萨应当伺察其身。犹如草木土石等类。悟了己身不实如幻。如实义者。诸行无常。诸行是苦。诸法无我。涅槃寂静。若能如是谛察其身。此即能修慧波罗蜜。如是行相。是为菩萨修行圆满六波罗蜜。乃得不退转于大乘之法。此等名为菩萨堪任摧压于身</p>
<p>复次海意。云何是为菩萨堪任摧压于语。谓若菩萨或有人来若虚若实恶言讥毁嗔恚骂辱。菩萨尔时。堪任容受不起嗔恚断彼怨缚。又若有具善巧方便菩萨。或遇他来恶言讥毁骂辱之时。菩萨闻已。应当修行圆满六波罗蜜。何等行相是为善巧方便菩萨圆满六波罗蜜。所谓菩萨。或遇他来恶言讥毁骂辱之时。菩萨闻已即作是念。此人先世造悭吝因。由如是故悭吝垢染。今所发现亦复不曾亲近善友。是故此人不舍于嗔。我今为说断嗔之法。何以故。我能信解施舍法故。不悭吝故。亦曾亲近诸善知识。是故我今护其恶语。舍离嗔恚。此即能修施波罗蜜。又复他来讥毁骂辱。菩萨尔时即作是念。此人破戒恶业发现。故来嗔恚骂辱于我。我今修集清净禁戒。故我于彼不生嗔恚。我复守护菩提心故。念业报故。此即能修戒波罗蜜。又复他来讥毁骂辱。菩萨尔时即作是念。此人粗猛过失多所嗔恚。故来讥毁骂辱于我。我今具其忍辱之力广修慈行。故我于彼不生嗔恚。此即能修忍波罗蜜。又复他来讥毁骂辱。菩萨尔时即作是念。此人懈怠远离善法。故来于我嗔恚骂辱。今我发起广大精进。勤行修习植诸善本曾无厌足。我愿此人先得坐于菩提道场。我乃最后取证阿耨多罗三藐三菩提果。若被如是精进铠者。此即能修精进波罗蜜。又复他来讥毁骂辱。菩萨尔时即作是念。此人失念复不正知。而亦不能止息烦恼。故来于我嗔恚骂辱。今我止息烦恼。正念正知专注一境。复不忘失大菩提心。我今应为此等众生不调伏者不寂静者不护诸根者不止息者。作利益故被大乘铠。若能如是安定心者。此即能修定波罗蜜。又复他来讥毁骂辱。菩萨尔时即作是念。此人执着我相情见有所得境。故来于我讥毁骂辱。今我依法。于已起嗔若未起嗔。二种之中如实伺察。嗔者嗔法皆不可得。如理推求。若自若他而悉远离。有所得见故能堪任。此即能修慧波罗蜜。海意。如是行相是为善巧方便菩萨修行圆满六波罗蜜。乃得不退转于大乘之法。此等名为菩萨堪任摧压于语</p>
<p>复次海意。云何是为菩萨堪任摧压于心。谓若菩萨。遇诸魔来相娆坏时。菩萨应当坚固不动大菩提心。又复一切邪异之语。以有所得有所著相来相娆时。亦应如实安住内心。于一切智心勿当忘失。何以故。彼魔有大威力。乃至最后变佛形像来现汝前。作如是言。汝于大乘法中何有力能。汝宜弃舍如是重担。止息所行勤苦精进。菩提难得。佛法难得。于生死中徒历多苦。今汝大士。若欲息其苦者。宜速取证声闻涅槃。若诸菩萨。或遇魔来以如是相固娆坏时。当被如先坚固之铠不应弃舍。亦当内心无动无坏。若如是者。即于无等等心不能减没。菩萨尔时乃作是念。我当决定诣菩提场。我当决定以大智力摧魔军已。然后取证阿耨多罗三藐三菩提果。我当决定转妙法轮。我当决定普于三千大千世界说广大法。我当邀以一切众生普与法施悉令满足。一切诸佛以他心智照明于我。一切贤圣证知我此大菩提心。实能堪任诸所摧压。我不虚诳一切诸佛一切贤圣一切众生。乃至亦不自为虚诳。海意。若诸菩萨如是修者。即能堪任摧压于心。乃得不退转于大乘之法。此等行相。是为菩萨于其所发一切智心宝堪任摧压。若于忍辱波罗蜜被坚固铠。即于精进波罗蜜而不懈退。若复此二波罗蜜中能圆满者。是即菩萨摩诃萨于一切智心宝。堪任摧压</p>
<p>尔时世尊。重说颂曰</p>
<p>　大菩提道心不坏　　亦复不坏大悲心</p>
<p>　于三宝中善护持　　积集佛法亦无失</p>
<p>　三十二相八十好　　十力庄严妙相身</p>
<p>　多种修作福智圆　　堪任摧压故无退</p>
<p>　佛土功德无边量　　无愿力故悉严净</p>
<p>　法宝无上最胜门　　我愿坚固常守护</p>
<p>　多百众生无边际　　我愿普令得度脱</p>
<p>　内心不坏利乐因　　是故堪任于摧压</p>
<p>　所有十方世界中　　乃至无边众生界</p>
<p>　普尽一切诸众生　　各执器仗来逼恼</p>
<p>　作大恐怖生嗔恚　　如是期克而打掷</p>
<p>　菩萨为修功德因　　起勇胜心能堪忍</p>
<p>　经历无边多百劫　　从本生死先际来</p>
<p>　众生恶言骂辱时　　彼菩萨心无恼害</p>
<p>　为大智故能堪忍　　不生忿怒不生嗔</p>
<p>　如是摧压随了知　　故能忍受得清净</p>
<p>　又复普尽诸众生　　各执器仗来加害</p>
<p>　于我身分悉支离　　乃至叚叚而破折</p>
<p>　菩萨尔时心无动　　不生少分嗔恚心</p>
<p>　大菩提意坚固持　　堪任摧压此清净</p>
<p>　菩萨若行若复住　　坐卧威仪他所随</p>
<p>　于中伺求或有人　　大菩提心不舍者</p>
<p>　或行布施等诸行　　或复发起余善心</p>
<p>　即当断割彼人身　　节节支解而离散</p>
<p>　菩萨设遇此苦时　　亦于此人心生喜</p>
<p>　思念无边百劫来　　遍历诸趣靡不作</p>
<p>　地狱鬼畜三涂界　　乃至今得生人中</p>
<p>　身虽破坏果利无　　为求佛智身弃舍</p>
<p>　今我虽得于人身　　无数众苦常逼迫</p>
<p>　若比阿鼻地狱中　　此苦百分不及一</p>
<p>　我宁处彼地狱中　　忍受其苦经百劫</p>
<p>　佛及正法与众生　　此三我终不弃舍</p>
<p>　我观此身无常法　　刹那谢灭犹如幻</p>
<p>　四界虚假共合成　　佛说此四如蛇毒</p>
<p>　我若弃舍于此身　　速离身中诸毒害</p>
<p>　彼烦恼毒欲消除　　自他成佛自然智</p>
<p>　今我此身处世间　　多怖畏事生恐怖</p>
<p>　为求身诸安乐缘　　因诸所欲饮食等</p>
<p>　我若弃舍于此身　　止息诸缘离诸怖</p>
<p>　若能解入此思惟　　即能堪任诸摧压</p>
<p>　世间众生多百千　　不善法中常营助</p>
<p>　少人能于善法中　　随应勤力而营助</p>
<p>　故我于诸不善法　　是中不复助其力</p>
<p>　我当助修忍辱门　　忍辱之言佛所说</p>
<p>　所有十方一切佛　　一一皆为证明我</p>
<p>　如我所起决定心　　于佛乘中永不坏</p>
<p>　彼大威力诸贤圣　　亦悉证我堪忍心</p>
<p>　我所堪任摧压因　　是中不作诸过失</p>
<p>　如佛所说身语意　　此三摧压有多种</p>
<p>　彼彼勇猛悉堪任　　如先所说皆不坏</p>
<p>　是身具有多种苦　　彼一一苦无边际</p>
<p>　于如是苦若堪任　　此身摧压而清净</p>
<p>　若身遭苦而离散　　节节支解断坏时</p>
<p>　六波罗蜜若圆成　　彼善方便大智德</p>
<p>　所谓布施及持戒　　忍辱精进与禅定</p>
<p>　最胜慧等若同修　　须臾摄受皆圆满</p>
<p>　或时若能弃舍身　　亦复不爱而不惜</p>
<p>　尔时应当如是修　　圆满布施波罗蜜</p>
<p>　若于众生广行慈　　即不破毁净戒行</p>
<p>　现证菩提摄受因　　圆满净戒波罗蜜</p>
<p>　其身设欲断坏时　　应当坚固忍辱力</p>
<p>　由斯忍力若勤行　　圆满忍辱波罗蜜</p>
<p>　精进重担荷无倦　　内心亦复不生厌</p>
<p>　身虽破坏力坚持　　圆满精进波罗蜜</p>
<p>　其身设欲断坏时　　不念弃舍菩提心</p>
<p>　于诸烦恼尘暗中　　勤力为令皆消灭</p>
<p>　为修禅定解脱力　　宁当破坏于己身</p>
<p>　普令众生得离尘　　圆满禅定波罗蜜</p>
<p>　我观此身实无我　　是身如幻复如电</p>
<p>　作者受者二俱无　　是中实无有少法</p>
<p>　于身艰苦缠缚中　　善为众生作度脱</p>
<p>　到胜彼岸自他圆　　圆满胜慧波罗蜜</p>
<p>　若能于此深固法　　方便思惟常善修</p>
<p>　彼能堪任摧压身　　是中不起诸过失</p>
<p>　菩萨若时闻恶言　　不善讥毁而轻谤</p>
<p>　闻已不生嗔恚心　　能起慈心善调伏</p>
<p>　弃舍嗔恚诸过失　　清净布施波罗蜜</p>
<p>　慈心广大普运行　　清净持戒波罗蜜</p>
<p>　忍力发现彼对治　　清净忍辱波罗蜜</p>
<p>　数起精进佛智求　　清净精进波罗蜜</p>
<p>　于诸境中定其心　　清净禅定波罗蜜</p>
<p>　了不可得诸音声　　清净胜慧波罗蜜</p>
<p>　菩萨闻诸恶言已　　应当思惟于深法</p>
<p>　堪任摧压于语言　　是故不着诸过失</p>
<p>　假使百千诸魔众　　邪异外见悉从来</p>
<p>　劝令弃舍方便修　　菩提分位言难得</p>
<p>　菩萨尔时心不动　　势力增进转精修</p>
<p>　是故堪任摧压心　　多种摧压皆无坏</p>
<p>　忍辱精进此二行　　善修安住如山王</p>
<p>　诸所摧压悉堪任　　诸众生同一勇猛</p>
<p>　磨治心宝摧压者　　如来十力悉能知</p>
<p>　得见现证菩提尊　　亦复得受成佛记　</p>
<p>复次海意。云何是为菩萨于其所发一切智心宝穿亦不坏。谓若菩萨于彼一切智心。无所领纳无所依着。亦无所住不出不入。无戏论无分别。坏诸分别无所安立。当以正智于甚深法如实伺察。何等是为彼甚深法。所谓随顺缘生之法如实觉了。无因所缘不断不常。远离边见自性无我。我无自性故一切法亦无自性。诸法本来生无所生。解了于空。信顺无相无愿无求。于真实慧无所造作。毕竟无常。色如聚沫。受如浮泡。想如阳焰。行如芭蕉。识如幻法。诸界无所动。诸入互相生。心无所住亦无作意。于增上所作非增上所作。于平等法如实觉了。无种种行相等同一味。而悉同住一乘之道。修道行智依于胜义。以智了知于义无著。彼一切声悟入非声。智知一切声。前后际断故。文义二种智入无二。现证诸法不可说义。无我义是苦智。毕竟义是集智。不和合义是灭智。有为无为平等悟入是道智。离前后际是身念处生灭无住是受念处。观无所缘是心念处。法界非界性平等平等义是法念处。心自在义是四正断。离诸障碍是四神足。出生义是信根。无念是精进根。无作意是念根。超越戏论是定根。无他信是慧根。所缘无障碍是信力。通达诸力是精进力。心止息住是念力。无所动转是定力。于念随念是慧力。于一切法平等相应是念觉分。不出不入是择法觉分。无我所是精进觉分。身心善住是喜觉分。平等觉悟是轻安觉分。离二法是定觉分。远离诸见是舍觉分。一切分别无分别中离诸遍计是正见。一切音声平等悟入是正思惟。离身心法是正语。一切所作悉得轻安名为正业。无高无下是正命。若善不善随施设已平等而住是正勤。于心所缘平等悟入是正念。寂静安住妙奢摩他是正定。于见非见而悉清净无所生义是无常义。本来不生义是苦义。无所行义是无我义。止息义是寂灭义。善调伏心是布施义。住清凉性是持戒义。随知尽法是忍辱义。于一切法能善决择是精进义。止息内心是禅定义。如实了知诸法无相是胜慧义。一切众生本来清净是慈义。与虚空等是悲义。喜无所得是喜义。一切发行皆悉究竟是舍义。一切诸法先际已来三轮清净是空义。后际清净是离义。现在清净是无我义。海意。若诸菩萨。于如是等诸甚深法。无起无灭离诸文字与虚空等。于顺于违智入平等。若能如是思惟观察如实所行。而彼菩萨即能于其所发一切智心宝穿亦不坏。虽复如是穿彼一切智心而无发悟。即于诸法自在理中乃能现证。海意。譬如日月各处自宫。于四大洲周遍普照。而彼日月天子都无发悟。亦不作是念我能往诸方处。或复不往而为照曜。但由一切众生福果报力照明如是。海意。彼具善决择智菩萨。亦复如是。虽于无量诸佛刹中广为众生作大利益。而彼菩萨都无发悟。未尝数起诸作意想。然彼所作随应发现</p>
<p>复次海意。若具决择智菩萨。应于定波罗蜜及慧波罗蜜中。如理伺察。何以故。住等引心菩萨。不修观法。修观行菩萨。不住等引心。若复修观行者彼即有慧。由有慧故能善观察。何所观察。所谓观于诸法实相。云何是为诸法实相。若于诸相而无所行。此即是为诸法实相。何等是诸法相。谓有所表即诸法相。如是表中如实之相。此亦说名诸法实相。若复如是一切了知。即能悟达无相无无相。何者是相。何者是无相。相即是生。无相是灭。若无相无无相。即无生亦无灭。若法无生亦无灭者。即诸法性本来常住法界无坏。真如无动实际不变。如是法性。此即说名如实解了缘生之法。觉悟诸法真实之相。现证实际无二真理。如是乃以现量智知。海意。此即名为具决择智菩萨摩诃萨。当佛世尊宣说如是容受磨治堪任摧压穿亦不坏法时。此会中有十那庾多天人。悉发阿耨多罗三藐三菩提心。万六千菩萨皆得无生法忍。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>