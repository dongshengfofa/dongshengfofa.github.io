<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘大集地藏十轮经卷第六</p>
<p>　　　　三藏法师玄奘奉　诏译</p>
<p>　　有依行品第四之二</p>
<p>善男子。汝观如是刹帝利等无量有情。亲近如是破戒恶行非法器僧。退失一切所有善法。乃至当堕无间地狱。是故欲得上妙生天涅槃乐者。皆应亲近承事供养胜道沙门咨禀听闻三乘要法或求示道命道沙门。若无如是三道沙门。当于污道沙门中求。虽复戒坏而有正见具足意乐及加行者。应往亲近承事供养咨禀听闻三乘要法。不应亲近承事供养加行意乐及见坏者。彼虽戒坏而无邪见。意乐加行见具足故。应诣其所咨禀听闻声闻乘法独觉乘法及大乘法不应轻毁。于三乘中随意所乐发愿精进随学一乘。于所余乘不应轻毁。若于三乘随轻毁一下至一颂。不应亲近或与交游或共住止或同事业。若有亲近或与交游或共住止或同事业。俱定当堕无间地狱。善男子。是故若欲于三乘中随依一乘求出生死欣乐安乐厌危苦者。应于如来所说正法或依声闻乘所说正法或依独觉乘所说正法或依大乘所说正法普深信敬勿生谤毁障蔽隐没下至一颂。常应恭敬读诵听闻。应发坚牢正愿求证。谤毁三乘随一法者不应共住下至一宿。不应亲近咨禀听法。若诸有情随于三乘毁谤一乘。或复亲近谤三乘人咨禀听受。由此因缘皆定当堕无间地狱受大苦恼难有出期。何以故善男子。我于过去修菩萨行精勤求证无上智时。或为求请依声闻乘所说正法下至一颂乃至弃舍自身手足血肉皮骨头目髓脑。或为求请依独觉乘所说正法下至一颂。乃至弃舍自身手足血肉皮骨头目髓脑。或为求请依于大乘所说正法下至一颂。乃至弃舍自身手足血肉皮骨头目髓脑。如是勤苦。于三乘中下至求得一颂法已。深生欢喜恭敬受持。如说修行时无暂废。经无量劫修行一切难行苦行。乃证究竟无上智果。复为利益安乐有情。宣说开示三乘正法。以是义故。不应谤毁障蔽隐没下至一颂。常应恭敬读诵听闻。应发坚牢正愿求证善男子。如是三乘出要正法。一切过去未来现在。过殑伽沙诸佛同说。大威神力共所护持。为欲拔济一切有情生死大苦。为欲绍隆三宝种姓令不断绝。是故于此三乘正法。应普信敬勿生谤毁障蔽隐没若有谤毁障蔽隐没三乘正法下至一颂。决定当堕无间地狱</p>
<p>复次善男子。于未来世此佛土中。有刹帝利旃荼罗婆罗门旃荼罗。宰官旃荼罗。居士旃荼罗。沙门旃荼罗。长者旃荼罗。茷舍旃荼罗。戌达罗旃荼罗。若男若女。谄曲愚痴怀聪明慢。其性凶悖懆厉粗犷。不见不畏后世苦果。好行杀生乃至邪见嫉妒悭贪。憎背善友亲近恶友。非是三乘贤圣法器。或少听习声闻乘法便于诸佛共所护持独觉乘法无上乘法。诽谤毁呰障蔽隐没不令流布。或少听习独觉乘法。便于诸佛共所护持声闻乘法无上乘法。诽谤毁呰障蔽隐没不令流布。或少听习无上乘法。便于诸佛共所护持声闻乘法独觉乘法。诽谤毁呰障蔽隐没不令流布。为求名利唱如是言。我是大乘是大乘党。唯乐听习受持大乘不乐声闻独觉乘法。不乐亲近学二乘人。如是诈称大乘人等。由自愚痴憍慢势力。如是谤毁障蔽隐没三乘正法不令流布。憎嫉修学三乘法人。诽谤毁辱令无威势。善男子。一切过去未来现在诸佛世尊及诸菩萨摩诃萨。为欲利乐一切有情。以大悲力护持二事。一者为欲绍隆三宝种姓常令不绝。舍俗出家剃除须发被服袈裟。二者三乘出要四圣谛等相应正法。如是二事。唯佛世尊及大菩萨能善护持。非诸声闻独胜觉等。亦非百千那庾多数大梵天王及天帝释王四大洲转轮王等所能护持。于未来世此佛土中。有刹帝利旃荼罗王。见依我法而得出家剃除须发被袈裟者。方便伺求所犯过失。以种种缘呵骂毁辱或加鞭杖或闭牢狱或夺资具或脱袈裟废令还俗使作种种居家事业。或横驱役或滥摈遣或断饮食或害身命。彼刹帝利旃荼罗王。以己愚痴憍慢势力。毁辱谪罚诸佛菩萨以大悲力共所护持我诸弟子。诽谤毁灭诸佛菩萨以大悲力共所护持我甚深法。于其三世诸佛菩萨共所护持三乘正法。障蔽隐没不令流布。有刹帝利旃荼罗王乃至茷舍戌达罗等旃荼罗人若男若女。愚痴憍慢自号大乘。彼人尚非声闻独觉二乘法器。况是无上大乘法器。为求利养恭敬名誉。诳惑世间愚痴杂类。自言我等是大乘人。谤毁如来二乘正法。如是人等愚痴谄曲憍慢嫉妒悭贪因缘。毁我法眼令速隐灭。彼于三世一切诸佛犯大过罪。亦于三世一切菩萨犯大过罪又于三世一切声闻犯大过罪。不久便当支体废缺遭遇种种重恶疾病</p>
<p>彼刹帝利旃荼罗王。乃至茷舍戌达罗等旃荼罗人若男若女。由造恶业起倒见故损断一切所有善根。虽复有时多修施福于未来世当生鬼趣傍生趣中受富乐果而彼身中尚不能起色无色界下劣善根。况当能种声闻独觉及无上乘无功用起一切智智善根种子。又令其舌为病所害于多日夜结舌不言。受诸苦毒痛切难忍。命终定当生于无间大地狱中。是故如来慈悲怜愍一切真善刹帝利王乃至真善戌达罗等若男若女。令得长夜利益安乐。殷勤恳切作如是言。汝等应当于归我法剃除须发被片袈裟出家人所慎勿恼乱讥呵讁罚。于我所说三乘正教慎勿谤毁障蔽隐没。若违我言而故作者。所获罪报如前广说。所以者何。此归我法剃除须发被赤袈裟出家形相。乃是过去未来现在诸佛菩萨大悲神力之所护持。此剃须发被赤袈裟出家威仪。是诸贤圣解脱幢相。亦是一切声闻乘人受用解脱法味幢相。亦是一切独觉乘人受用解脱法味幢相。亦是一切大乘之人受用解脱法味幢相。如来所说三乘正法。亦是三世诸佛菩萨大悲神力之所护持。是诸贤圣解脱依止。亦是一切声闻乘人受用解脱法味依止。亦是一切独觉乘人受用解脱法味依止。亦是一切大乘之人受用解脱法味依止</p>
<p>善男子。以是义故求解脱者。应当亲近恭敬供养诸归我法剃除须发被赤袈裟出家之人应先信敬声闻乘法。若自听受教他听受。若自读诵教他读诵。若自书写教他书写。若自施与教他施与。若自宣说教他宣说。思惟修行广令流布。如是信敬独觉乘法。若自听受教他听受。若自读诵教他读诵。若自书写教他书写。若自施与教他施与。若自宣说教他宣说。思惟修行广令流布。如是信敬于大乘法。若自听受教他听受。若自读诵教他读诵。若自书写教他书写。若自施与教他施与。若自宣说教他宣说。思惟修行广令流布。若非器者。不应自听勿教他听。乃至广说又应远离一切恶法。应舍恶友应亲善友。应勤修习六到彼岸。应数忏悔一切恶业。应随所宜勤发正愿。若能如是斯有是处。现身得成声闻乘器。或独觉乘种子不退。或复大乘种子不退。是故三乘皆应修学。不应憍傲妄号大乘谤毁声闻独觉乘法。我先唯为大乘法器坚修行者。说如是言唯修大乘能得究竟。是故今昔说不相违。尔时世尊重显此义而说颂曰</p>
<p>　对诸大众前　　金刚藏问我</p>
<p>　云何劝供养　　破戒恶苾刍</p>
<p>　失杜多功德　　痴恶见所持</p>
<p>　非法器污道　　而不听讁罚</p>
<p>　复说从彼闻　　三乘微妙法</p>
<p>　真解脱良药　　趣寂静涅槃</p>
<p>　何故余经言　　一大乘解脱</p>
<p>　遮学二乘法　　今复说三乘</p>
<p>　哀愍诸有情　　令舍邪恶业</p>
<p>　得利益安乐　　愿为说除疑</p>
<p>　为益刹帝利　　乃至戌达罗</p>
<p>　不听恼苾刍　　恐彼染大罪</p>
<p>　剃发被袈裟　　诸佛法幢相</p>
<p>　诸佛等护持　　解脱道之眼</p>
<p>　虽破诸律仪　　非永遮解脱</p>
<p>　能舍诸恶见　　当速趣涅槃</p>
<p>　如腐败良药　　犹能疗众病</p>
<p>　如是破律仪　　亦能灭他苦</p>
<p>　不听彼苾刍　　在布萨羯磨</p>
<p>　许为他说法　　俱获福无疑</p>
<p>　若归敬三宝　　称我为大师</p>
<p>　能弃舍众恶　　胜诸外道众</p>
<p>　如堕罗刹渚　　商众悉惊惶</p>
<p>　各执兽一毛　　渡海得免难</p>
<p>　如是破戒者　　离诸恶邪见</p>
<p>　由一信为因　　脱烦恼罗刹</p>
<p>　由护解脱相　　诸佛等护持</p>
<p>　不恼破戒僧　　能离诸重恶</p>
<p>　诸乐多福人　　欣求真解脱</p>
<p>　等护器非器　　证解脱无难</p>
<p>　痴慢号大乘　　彼无有智力</p>
<p>　尚迷二乘法　　况能解大乘</p>
<p>　譬如阙坏眼　　不能见众色</p>
<p>　如是阙坏信　　不能解大乘</p>
<p>　无力饮池河　　讵能吞大海</p>
<p>　不习二乘法　　何能学大乘</p>
<p>　先信二乘法　　方能信大乘</p>
<p>　无信诵大乘　　空言无所益</p>
<p>　内真怀断见　　妄自号大乘</p>
<p>　不护三业罪　　坏乱我正法</p>
<p>　彼人命终后　　定堕无间狱</p>
<p>　故应观机说　　勿为非器者</p>
<p>　憍傲无慈悲　　暴恶志下劣</p>
<p>　智者应当知　　是坏断见者</p>
<p>　非声闻缘觉　　亦非大乘器</p>
<p>　谄毁谤诸佛　　必堕无间狱</p>
<p>　持戒乐喧闹　　悭法畏苦恶</p>
<p>　智者应当了　　是名声闻乘</p>
<p>　乐施观生灭　　常欣独静处</p>
<p>　智者应当了　　是名独觉乘</p>
<p>　具足诸善根　　守护慈悲本</p>
<p>　常乐摄利物　　是名为大乘</p>
<p>　舍身命护戒　　不恼害众生</p>
<p>　精进求空法　　应知是大乘</p>
<p>　心堪忍诸法　　善言无秘吝</p>
<p>　于法常欣乐　　应知是大乘</p>
<p>　法器非法器　　利乐心平等</p>
<p>　不染诸世法　　应知是大乘</p>
<p>　是故有智者　　普敬说三乘</p>
<p>　不恼我僧徒　　速成无上觉　</p>
<p>复次善男子。若有真善刹帝利。真善婆罗门。真善宰官。真善居士。真善长者。真善沙门。真善茷舍。真善戌达罗。若男若女。成就十种有依行轮。于现身中速能种殖声闻乘种令不退失。或于现身成声闻乘诸圣法器。非独觉乘大乘圣器。何等为十。一者具足净信。信有一切善恶业果。二者具足惭愧。远离一切恶友恶见。三者安住律仪。远离杀生乃至饮酒。四者安住慈心。远离一切嗔恚忿恼。五者安住悲心。救拔一切羸弱有情。六者安住喜心。远离一切语四恶业。七者安住舍心。远离一切悭贪嫉妒。八者具正归依。远离一切妄执吉凶。终不归依邪神外道。九者具足精进。坚固勇猛修诸善法。十者常乐寂静。思求法义欢悦无倦。善男子。若有真善刹帝利王乃至真善戌达罗等若男若女。成此十种有依行轮。于现身中速能种殖声闻乘种令不退失。或于现身证声闻乘所有圣法。成声闻乘诸圣法器。非证独觉大乘圣法。非成独觉大乘圣器应知此中独觉大乘皆如是说。善男子。如是十种有依行轮。一切声闻独觉菩萨诸佛如来皆同共有</p>
<p>善男子。复有十种有依行轮不共声闻。唯与独觉菩萨如来皆同共有。若有真善刹帝利王乃至真善戌达罗等若男若女。成此十种有依行轮。于现身中速能种殖独觉乘种令不退失。或于现身证独觉乘所有圣法。成独觉乘诸圣法器。何等为十。一者修行清净身语意业。二者具足惭愧厌患自身。三者于五取蕴深生怖畏。四者见生死河极为难渡。五者常乐寂静离诸愦闹。六者乐阿练若不讥他失。七者守护诸根心常寂定。八者善观缘起审察因果。九者常乐勤修等持静虑。十者于集起法能善除灭。善男子。若有真善刹帝利王乃至真善戌达罗等若男若女。成此十种有依行轮。于现身中速能种殖独觉乘种令不退失。或于现身证独觉乘所有圣法。成独觉乘诸圣法器。善男子。是名一切声闻独觉有依行轮。一切声闻及诸独觉依止此轮。速能超渡三有大海。速能趣入般涅槃城</p>
<p>善男子。有依行轮。是何句义。言有依者。名有执取有我所依有所摄受有所系属。行谓蕴行界行处行。有系属行。轮谓教授教诫之轮。如转轮王所乘车轮或首行轮。如是一切声闻独觉。依止此轮求涅槃道。故此二种非大乘器。所以者何。由彼依止下劣行故非大乘器。由彼执取自诸蕴行惊怖厌患自求解脱一切忧苦。不求解脱一切有情而修行故非大乘器。由彼依止自诸界行。惊怖厌患自求解脱一切忧苦。不求解脱一切有情。而修行故非大乘器。由彼摄受自诸处行惊怖厌患自求解脱一切忧苦不求解脱一切有情。而修行故非大乘器。由彼系属有系属行于诸有情不乐摄受无有慈悲有系属故非大乘器。由彼观他具受众苦舍而不救但为自身求解脱故非大乘器。由彼自断诸烦恼首不乐断除一切有情诸烦恼首非大乘器。由彼不能驭大乘轮趣菩提故非大乘器。由彼不能随大光轮趣菩提故非大乘器。由彼喜乐独一无侣入涅槃城。而修行故非大乘器</p>
<p>善男子。有诸众生于声闻乘独觉乘法未作劬劳正勤修学。如是众生根机未熟。根机下劣精进微少。若有为说微妙甚深大乘正法。说听二人俱获大罪。亦为违逆一切诸佛。所以者何。若诸众生于声闻乘独觉乘法。未作劬劳正勤修学。根机未熟根机下劣。精进微少而便听受微妙甚深大乘正法如是众生实是愚痴自谓聪睿。陷断灭边坠颠狂想执无因论。于诸业果生断灭想。拨无一切善作恶作。妄说大乘坏乱我法。非法说法法说非法。实非沙门说是沙门。实是沙门说非沙门。实非毗奈耶说是毗奈耶实是毗奈耶说非毗奈耶。愚痴颠倒憍慢嫉妒朋党之心。于大乘法称赞拥卫令广流布。于声闻乘独觉乘法。谤毁障蔽不令流布。不能如实依声闻乘或独觉乘或无上乘。舍俗出家受具足戒成苾刍性。亦不如实修集一切善法因缘。于我弟子或是法器或非法器。谓勤修行学无学行乃至证得最后极果真善异生。持戒破戒无戒者所。种种毁骂呵啧恼乱。夺其衣钵不听受用诸资生具。系缚禁闭如是拨无一切因果断灭论者。虽在人中实是罗刹。于当来世无数大劫难得人身。宁在地狱受无量苦。不处人中起断灭见。如是痴人。不久便当支体废缺于多日夜结舌不言受诸苦毒痛切难忍命终定生无间地狱。于诸恶趣轮转往来受诸苦恼难可救济多百千劫难复人身。虽过无量无数劫已还得人身。而生五浊无佛世界。生盲生聋喑哑无舌。种种重病常所婴缠。或身矬丑人不喜见。言词拙讷耳所恶闻。心常迷乱无所解了。生贫穷家众事阙乏。不逢善友随恶友行乐作恶业。好执恶见造无间罪。复还重堕无间地狱。轮转恶趣难有出期。如是愚痴断灭论者坏乱毁灭我之正法。逼恼谪罚我诸弟子持戒破戒及无戒者。皆令不安修诸善品。由是因缘多百千劫没众恶趣。从闇入闇难有出期。如是众生所有罪报。皆为未求听习声闻独觉乘法先求听习微妙甚深大乘正法。如是愚痴断灭论者。下劣人身尚难可得。况当能成贤圣法器。尚不能得声闻独觉所证涅槃。况得广大甚深无上正等菩提。如是众生所有过失。皆由未学声闻乘法独觉乘法先入大乘。善男子。譬如坯瓶多诸瑕隙盛油乳等尽皆渗漏能盛所盛二俱坏失。所以者何。器有失故。如是众生于声闻乘独觉乘法。未作劬劳正勤修学。根机未熟根机下劣精进微少。若有为说微妙甚深大乘正法。说听二人俱获大罪。亦为违逆一切诸佛。所有过失广说如前。譬如世间库藏颓穴。置诸宝货多有散失。如是众生于二乘法谤毁不信不肯修学。为说大乘不如实解。因此造罪轮转无穷。譬如舟船多诸泄漏。不任乘载泛于大海。如是众生多怀悭嫉。于二乘法未曾修学。妄号大乘实怀断见。憍慢谄曲成泄漏身。不堪凭入一切智海。譬如有人其目盲瞽不堪呈示种种珍宝。如是众生憍慢放逸。执着空见不学二乘盲无慧目不任显示无上大乘功德珍宝。譬如有人其身臭秽。虽以种种上妙香涂而竟不能令身香洁。如是众生愚痴憍慢。于二乘法不乐勤修。不断杀生乃至邪见虽勤听受无上大乘。而竟不能解甚深法。譬如石田虽殖好种勤加营耨终无果实。如是众生于二乘法。憍慢懈怠不乐勤修。贪求五欲曾无厌倦。虽于彼身殖大乘种精进勤苦终无所成。譬如瓮器先贮毒药投少石蜜不任食用。如是众生于二乘法。不肯修学执无因论。为说大乘终不能成自他利益。譬如瓮器先贮石蜜投少毒药不任食用。如是众生精勤修学二乘正法犹未成就。为说大乘二俱坏失。譬如有人痴狂心乱为作音乐不能了知。如是众生于二乘法未曾修学。贪嗔痴等猛利烦恼扰乱其心。执着无因及断灭论。根机未熟。为说大乘。虽经多时而不能解。譬如有人不着甲胄不持刀仗辄入阵中必遭伤害受诸苦恼。如是众生于二乘法未曾修学。智慧狭劣根器未成。为说大乘。必生妄执。由此展转造恶无穷。如是痴人不久便当支体废缺于多日夜结舌不言受诸苦毒痛切难忍命终定生无间地狱。于诸恶趣轮转往来。应知如前次第广说</p>
<p>善男子。是故智者先应观察一切众心然后说法。先当发起慈心悲心喜心益心不懈怠心能忍受心不憍慢心不嫉妒心不悭吝心等引定心然后为他宣说正法。终不令他诸众生类闻所说法轮转生死堕大险难。是故如来善达一切众生心相。以无尘垢无取行轮为说正法。具大甲胄一切菩萨摩诃萨众。为他说法亦复如是。由悲愍故。为令断灭诸烦恼故。为令超渡三有海故。为诸众生于三乘中随心所乐随趣一乘速圆满故为说正法。终不令其轮转生死堕大险难。云何名无尘垢行轮。无尘垢者。谓说法时。不为有蕴。不为有处。不为有界。不为有欲界。不为有色界。不为有无色界。不为有此世。不为有他世。不为有诸行。不为有受。不为有想。不为有思。不为有触。不为有作意。不为有无明。乃至不为有老死。不为有行及不行故。为诸众生宣说正法。唯为一切诸蕴处界广说乃至行与不行皆寂灭故。为诸众生宣说正法。以是义故名无尘垢。行者。所谓为能永断死此生彼。为诸众生宣说正法。为能永断诸蕴处界广说乃至为能永断行与不行。为诸众生宣说正法。是名为行。轮者。所谓如满月光清凉无碍遍满虚空照触一切无障境界。如是如来及诸菩萨所有神通记说教诫三种胜轮。作用无碍遍诸世界利乐一切所化众生。令诸众生不异归趣。不共一切世间众生。不共一切声闻独觉。能令众生断灭生死诸苦恼法证得安乐菩提涅槃。是名为轮。如是名为诸佛菩萨无尘垢行轮。云何名为无取行轮。谓于诸法无所挂碍。犹如日光普照一切。三乘根器随其所宜宣说正法无所执着。谓诸如来为诸众生说如是法。犹如虚空无差别相。以无量定游戏自在庄严住持为诸众生说微妙法无所执着。具大甲胄一切菩萨摩诃萨众。为他说法亦复如是。谓说诸法非有非空。非即色空。非离色空。乃至非即识空。非离识空。非即眼空。非离眼空。乃至非即意空。非离意空。非即色空。非离色空。乃至非即法空。非离法空。非即眼识空。非离眼识空。乃至非即意识空。非离意识空。非即欲界空。非离欲界空。乃至非即虚空无边处空。非离虚空无边处空。非即识无边处空。非离识无边处空。非即无所有处空。非离无所有处空非即非想非非想处空。非离非想非非想处空。非即四念住空。非离四念住空。乃至非即八支圣道空。非离八支圣道空。非即缘起法空。非离缘起法空。非即三不护空。非离三不护空。非即四无所畏空。非离四无所畏空。非即十力空。非离十力空。非即十八不共法空。非离十八不共法空。非即大慈大悲大喜大舍空。非离大慈大悲大喜大舍空。非即涅槃空。非离涅槃空。是名如来及诸菩萨为诸众生宣说处中微妙正法。善男子。如是如来为诸众生。以无尘垢行轮说法。如满月光清凉无碍遍满虚空照触一切无障境界。乃至广说。又以无取行轮说微妙法。于一切法无所挂碍。犹如日光普照一切。三乘根器随其所宜。宣说正法无所执着。谓诸如来为诸众生说如是法。犹如虚空无差别相。以无量定游戏自在庄严住持。为诸众生说微妙法无所执着。令于三乘随宜趣入。具大甲胄一切菩萨摩诃萨众。为他说法亦复如是。令诸众生闻此最胜甚深法已于三乘中随其所乐随趣一乘种种善根皆得成熟。随于一乘极善安住。终不令其于生死中增长种种恶不善法。令于涅槃坚固不退</p>
<p>善男子。菩萨摩诃萨为断无量无数众生生死流转。为他说法。声闻独觉但为自断生死流转。为他说法。菩萨摩诃萨为令无量无数众生渡四瀑流。为他说法。声闻独觉但为令己渡四瀑流。为他说法。菩萨摩诃萨为除无量无数众生诸烦恼病。为他说法。声闻独觉但为自除诸烦恼病。为他说法。菩萨摩诃萨为断众生诸蕴烦恼习气相续令尽无余。为他说法。声闻独觉但为自断诸蕴烦恼习气相续有余不尽。为他说法。菩萨摩诃萨为成大悲等流果故。大悲为因为他说法。声闻独觉不为大悲等流果故。无大悲因为他说法。菩萨摩诃萨于诸众生有所顾念而为说法。声闻独觉于诸众生无所顾念而为说法。菩萨摩诃萨为息一切他众生苦。为他说法。声闻独觉但为自息己所有苦。为他说法。菩萨摩诃萨为满一切众生法味。为他说法。声闻独觉但为自满己身法味。为他说法。菩萨摩诃萨为诸众生得胜法明。为他说法。声闻独觉但为自己得胜法明。为他说法。善男子。以要言之。菩萨摩诃萨无量律仪。普为除灭一切众生大无明闇大怖畏事一切衰损得大光明及大名称。如实觉悟一切智智。为他说法。声闻独觉少分律仪。但为灭除自无明闇得小光明及小名称如实觉悟少分法智。为他说法。善男子。声闻独觉无有于他实怀顾念。无有于他实怀悲恻。无有于他实不轻弄。无有于他实为利益。无有于他实为拔济。无有于他实行荐举。无有于他实欲称叹。无有于他实无谄曲而行赞美。无有于他不顾己身令彼安乐。无有于他不起误失身语意业。善男子住大乘者。无有于己实怀顾念。广说乃至无有于他发起误失身语意业。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>