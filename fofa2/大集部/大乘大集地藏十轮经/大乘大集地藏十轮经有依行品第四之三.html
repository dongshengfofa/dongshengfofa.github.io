<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘大集地藏十轮经卷第七</p>
<p>　　　　三藏法师玄奘奉　诏译</p>
<p>　　有依行品第四之三</p>
<p>复次善男子。有诸众生禀性暴恶言辞粗犷。实是愚痴怀聪明慢。不断杀生乃至邪见。于他所得利养恭敬世所称誉深生嫉妒。常自追求利养恭敬世所称誉。曾无厌倦。恒自赞誉轻毁于他。不自防护身语意业常乐习行一切恶行。内行碜毒无有悲愍。无惭无愧喜触恼他于诸福田好简胜劣。于归我法诸出家人。常乐伺求所有瑕隙。才得少相未审真虚即便轻毁呵骂讁罚。其心刚强佷戾迷乱。常喜触恼诸出家人。不省己过念讥他阙。虽闻赞叹大乘功德发意趣求。而心好为诸重恶事。曾未寂静。诳惑他故。于大乘法现自听闻教他听闻。现自读诵教他读诵。为自荐举陵伏他故。于大乘法恭敬赞美。自于大乘诸行境界。不曾修学未能悟解。而自称号我是大乘。诱劝他人附己修学。规求名利以自活命。譬如破戒恶持律师。自犯尸罗乐行恶行。为名利故诱劝他人。令勤修学毗奈耶藏。如是谄曲虚诈众生。下贱人身尚当难得。退失善趣二乘涅槃。况得大乘终无是处。当堕恶趣难有出期。诸有智人不应亲近。而无惭愧于大众中自号大乘如师子吼。为名利故诱诳愚痴。令亲附己共为朋党。譬如有驴披师子皮而便自谓以为师子有人遥见谓真师子及至鸣已皆识是驴咸共唾言此非师子是食不净真弊恶驴种种呵叱皆共舍去。我说如是补特伽罗。常乐习行十恶业道。烧灭一切人天种子。尚退声闻独觉乘法。况于大乘能成法器。愚痴憍慢自号大乘。诳惑他人招集利养。譬如碍慢无手足人欲兴战伐入于大阵徒设功效终无克成。诈号大乘亦复如是。信手戒足无有一全。不自崖揆所堪行业。欲兴战伐烦恼大阵。徒设功效终无克成。我说。是人不护三业专行恶行妄号大乘。实于三乘皆非法器。而欲破坏一切众生勇健坚牢烦恼大阵欲皆显示一切众生八支圣道。令入无畏涅槃之城。终无是处。所以者何。善男子。夫大乘者。受持第一清净律仪。修行第一微妙善行。具足第一坚固惭愧。深见深畏后世苦果。远离所有一切恶法。常乐修行一切善法。慈悲常遍一切有情。恒普为作利益安乐。救济度脱一切有情所有厄难生死众苦。不顾自身所有安乐。唯求安乐一切有情。如是名为住大乘者。善男子。有何等相名声闻乘。谓诸众生常勤精进安住正念乐等引定离诸谄诳。信知业果不着五欲。世间八法所不能染。修善勇猛如救头然。常审谛观诸蕴界处。恒乐安住所有圣种。具此相者名声闻乘。如是众生尚未能成独觉乘器。况复能成大乘法器。善男子。有何等相名独觉乘。谓诸众生具上声闻一切功德。复能于彼五取蕴中。数数安住随无常观。数数安住随生灭观。普于一切缘生法中。能审谛观皆是灭法。具此相者名独觉乘。如是众生非大乘器。尔时世尊重显此义而说颂曰</p>
<p>　若真善人刹帝利　　乃至真善戌达罗</p>
<p>　修信等十有依轮　　于声闻乘速成器</p>
<p>　求独觉乘三业净　　具足惭愧怖诸蕴</p>
<p>　知过乐静住空闲　　念守诸根心寂定</p>
<p>　善观缘起修静虑　　诸蕴界处巧能观</p>
<p>　具此十行有依轮　　成胜乘器度有海</p>
<p>　修共三乘二乘轮　　自求解脱烦恼苦</p>
<p>　不度有情不舍习　　此人俱非大乘器</p>
<p>　愚痴懈怠根下劣　　于二乘法不勤修</p>
<p>　定不能具大乘轮　　故非大乘广大器</p>
<p>　愚痴独一求解脱　　劣意下行无慈悲</p>
<p>　乐着断见向恶趣　　弃舍正法说非法</p>
<p>　毁谤二乘舍律行　　受具足戒号大乘</p>
<p>　破乱我法惑众生　　由此人身难复得</p>
<p>　恼乱我法诸贤圣　　讁罚被赤袈裟人</p>
<p>　呵骂遮夺衣钵等　　长时退失人天趣</p>
<p>　是故若欲复人身　　不患舌庈而舍命</p>
<p>　常乐值遇诸佛者　　普应弘护三乘法</p>
<p>　欲得三乘最上乘　　应善观察三乘法</p>
<p>　欢喜为他普开示　　当得成佛定无疑</p>
<p>　破戒悭嫉怀憍慢　　自赞毁他号大乘</p>
<p>　舍离此人依智者　　定当成佛度三界</p>
<p>　于三乘器随所宜　　慈悲为说三乘法</p>
<p>　随愿令满无悭嫉　　当得成佛定无疑</p>
<p>　知蕴界处皆空寂　　无所依住譬虚空</p>
<p>　说法等摄诸有情　　当获妙觉无边智</p>
<p>　破戒意乐怀恶心　　闻说大乘胜功德</p>
<p>　诈号大乘为名利　　如弊驴披师子皮</p>
<p>　我今普告一切众　　若欲疾得胜菩提</p>
<p>　当善修持十善业　　护持我法勿毁坏</p>
<p>　我昔诸余契经说　　应求大觉行大乘</p>
<p>　舍离声闻独觉乘　　为清净者说斯法</p>
<p>　曾供无量俱胝佛　　断恶勤劳修净心</p>
<p>　我为劝进彼众生　　故说一乘无第二</p>
<p>　今此众具三乘器　　有但堪住声闻乘</p>
<p>　心极忧怖多事业　　彼非上妙菩提器</p>
<p>　有痴乐静住独觉　　彼非上妙菩提器</p>
<p>　有堪安住上妙智　　故随所乐说三乘</p>
<p>　具净功德乐解脱　　闻说大乘堕恶趣</p>
<p>　如病痰癊教服乳　　此增毒害非除疾</p>
<p>　如是非器声闻乘　　闻说大乘心迷乱</p>
<p>　便起断见坠恶趣　　故应说法审观机　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>