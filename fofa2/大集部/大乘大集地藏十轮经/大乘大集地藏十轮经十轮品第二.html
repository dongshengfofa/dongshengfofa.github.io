<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘大集地藏十轮经卷第二</p>
<p>　　　　三藏法师玄奘奉　诏译</p>
<p>　　十轮品第二</p>
<p>尔时地藏菩萨摩诃萨。从座而起整理衣服。顶礼佛足偏袒一肩。右膝着地合掌恭敬。而白佛言</p>
<p>　我今问世尊　　无量功德海</p>
<p>　唯愿赐开许　　为解释除疑　</p>
<p>世尊告曰。汝真善士。于一切法智见无碍。为欲饶益他有情故请问如来。随汝意问。吾当为汝分别解说令汝心喜。于是地藏菩萨摩诃萨。以颂问曰</p>
<p>　我曾十三劫　　已勤修苦行</p>
<p>　为一切有情　　除三灾五浊</p>
<p>　多俱胝佛所　　已设无边供</p>
<p>　曾见大集会　　清信众和合</p>
<p>　聪哲勤精进　　皆来同会集</p>
<p>　未曾见如是　　无诸杂秽众</p>
<p>　云何此佛国　　秽恶损净善</p>
<p>　智者皆远离　　恶行者同居</p>
<p>　多造无间罪　　诽谤于正法</p>
<p>　毁圣起恶见　　妄说断常论</p>
<p>　具造十恶业　　不畏后世苦</p>
<p>　多远离三乘　　臭秽向恶趣</p>
<p>　无明蔽其目　　贪嫉多奸矫</p>
<p>　云何转佛轮　　度此众生类</p>
<p>　云何破相续　　如金刚烦恼</p>
<p>　云何得总持　　果能如是忍</p>
<p>　今我见导师　　大集甚希有</p>
<p>　未曾见余处　　具如是众德</p>
<p>　具杜多功德　　勤修菩提道</p>
<p>　云何处愚众　　能开示佛轮　</p>
<p>世尊告曰。善哉善哉善男子。汝于过去殑伽沙等诸佛世界五浊恶时。已曾请问殑伽沙等诸佛世尊如是法义。汝于如是所问法义已作劬劳已善通达已到圆满众行彼岸。已得善巧方便妙智。今为成熟一切有情令得利益安乐事故。为令一切菩萨摩诃萨善巧方便圣行伏藏施等六种波罗蜜多成熟一切有情胜行一切智智功德大海速圆满故。为转一切刹帝利王诸暴恶行使不堕落三恶趣故。为令此土三宝种姓威德炽盛久住世故。复问如来如是法义。谛听谛听善思念之。吾当为汝分别解说。唯然世尊愿乐欲闻。尔时佛告地藏菩萨摩诃萨言。善男子。如来由本愿力成就十种佛轮。居此佛土五浊恶世。一切有情退没一切白净善法。匮乏所有七圣财宝。远离一切聪敏智者。断常罗网之所覆蔽。常好乘驭诸恶趣车。于后世苦不见怖畏。常处遍重无明黑闇。具足十种不善业道。造五无间。诽谤正法。毁呰贤圣。离诸善法具诸恶法。我住如是杂恶土中得安隐住。得无惊恐得无所畏。自称我处大仙尊位转于佛轮。降诸天魔外道邪论。摧灭一切诸众生类犹如金刚坚固烦恼。随其所乐安置一切有力众生令住三乘不退转位</p>
<p>善男子。譬如有国时虚君位。其中所有一切人民。自军他军更相侵害。忧愁扰乱人众不安。有无量种斗讼违诤互相欺凌。谄言妄语粗恶乖离诬誷矫乱。种种疾病盲翳昏闇寒热疟疾温气疫疠癫痫干枯饮食不消。其心狂乱诸根不具支体缺减。乏少种种衣食资具。一切所有皆不可乐。诸有情类归依种种外道邪神。恶见恶心及恶意乐皆悉炽盛。迷失正道临堕恶趣。时彼国中有诸耆旧聪明多智博学平恕威严整肃。相与谋议运诸筹策。即便召集国邑人民。共所荐推取一王子。先具多种布施调伏寂静尸罗精进勇猛。难行苦行一切备满。具诸殊胜福德之相。诸根圆满支体无缺。身形长大相好端严。成就最胜美妙容色。常为一切尊重恭敬。率土人民无不亲爱。禀性淳质常怀慈悲。博学多才备诸伎艺。柔和忍辱庄严其心。是大后妃所生嫡子。以诸妙香熏清净水调和冷暖沐浴其身。着于种种上妙香熏众宝庄严鲜净衣服。末尼珠宝置在髻中。金宝华鬘冠饰其首。素练轻缯束于发际。又以种种末尼真珠金银等宝共所合成珥珰璎珞环玔印等众妙宝饰庄严其身。织成宝履下承其足众宝伞盖上覆其顶。安置古昔一切天仙所护持座。趣入一切天帝同许共所护持善巧营构殊妙大殿。登自先王所升尊座。绍王位已。扣击一切天帝龙帝药叉神帝阿素洛帝鸠畔荼帝各所护持广大钟鼓。其声振响周遍国界。刹帝利等四大种姓无量人众。沐浴其身着净衣服。执持种种妙宝缯彩伞盖幢幡末尼真珠金银螺贝璧玉珊瑚茷琉璃等生色可染无量珍奇。奉献新王以呈嘉瑞。贵族净行博学多才诸婆罗门。以无量种微妙赞颂歌咏帝德。种种善事咒愿于王。以诸吉祥散洒王顶。先王所重宿望贵族。博学多艺性直贤明。随其所应授以种种职位官僚理诸王事。先于国境自军他军更相侵害。今皆令息。亦令一切怨敌恶友能为害者皆悉殄灭。损除自国一切黑品增益自国一切白品。善男子。刹帝利种灌顶大王。成就如是第一王轮。由此轮故于自国土得安乐住。能伏一切怨敌恶友。善守护身令增寿命。善男子。如是杂染五浊恶世索诃佛土空无佛时。其中所有一切众生。为自心中随眠缠垢。自军他军恼害侵逼。愁忧扰乱愚冥不安。起无量种执着断常。斗讼违诤互相轻蔑。起贪嗔痴谄诳言等。具足十种不善业道。执著有情纷扰世界。成就种种烦恼疾病。阙正法眼忿恨烧恼。常不思惟真实正法。弃正法味讥毁善行。乏少所受喜乐滋味。常为种种烦恼罗网之所覆蔽。归依六种外道邪师。迷失圣道向三恶趣。于此土中有诸菩萨摩诃萨。已于过去亲近供养无量诸佛。已入诸佛功德大海。已住诸佛本所行道。皆共集会来至我所。同谓我言。汝于过去已修无量布施调伏寂静尸罗精进勇猛。难行苦行一切备满。是诸微妙福慧方便大慈悲等共所庄严大功德藏。是一切定总持安忍诸地功德圆满大海。无谄无诳。身形长大相好圆满。忍辱柔和端正殊妙。不复依他修菩提道。一切智海已得圆满。成就最胜美妙容色。能为一切声闻独觉作大导师。亦能安慰一切生死怖畏众生与作亲友。大慈悲等无量功德共所庄严。是羯洛迦孙驮．羯诺迦牟尼．迦叶波如来等父之真子。于此贤劫当得作佛。一切菩萨摩诃萨中最为上首。以诸功德种种妙香熏奢摩他．毗钵舍那清净之水而自沐浴。着惭愧衣。清净法界为髻中珠。冠饰诸佛所行境界广大华鬘。束以解脱殊妙素练。又以种种一切智智无生忍等功德珍宝而自庄严。慈悲喜舍以为宝履能覆三界。三种妙行圆满圣因以为伞盖。安置古昔诸佛天仙共所护持金刚定座。趣入一切声闻独觉恭敬护持四种念住。坐先诸佛所敷之座。证得无上正等菩提一切智位。为令一切三宝种姓不断绝故。转于法轮击法钟鼓。妙法音声遍满三界。令诸天．龙．药叉．罗刹．阿素洛．揭路荼．紧捺洛．莫呼洛伽．鸠畔荼．弥荔多．毕舍遮．布怛那．羯吒布怛那．人．非人等于四圣谛皆得明解。三转十二行相法轮。一切世间所有沙门若婆罗门诸天魔梵人非人等所不能转为欲利益安乐世间无量天人令得殊胜广大义利。昔所未转而今转之。善男子。我成如是第一佛轮。由此轮故如实了知此世他世是处非处。得安隐住得无惊恐得无所畏。降诸天魔外道邪论。转大梵轮成大梵行。我应住此杂染世界五浊恶时。处大众中正师子吼。灭诸有情五无间业广说乃至诸不善根。摧灭一切诸众生类坚如金刚相续烦恼。建立一切永尽诸漏解脱妙果。随其所乐安置一切有力众生令住三乘不退转位</p>
<p>善男子。如刹帝利灌顶大王。初登王位受帝职已。观察过去未来现在诸王法道。于其种种王业轮中。以善观察因果报智。随其所应建立一切辅臣僚佐普及国邑愚智人民三种业轮。由此业轮率土众生长夜受用。所有种种适意资具喜乐增长。能灭一切怨敌恶友。何等名为三种业轮。一者建立帝王业轮。谓善教习军阵斗战。降他兵众抚育人民。二者建立田宅业轮。谓善教习造舍营农。令得安隐饮食充足。三者建立财宝业轮。谓善教习工商杂艺。令得种种珍玩资财随意受用增诸快乐。善男子。刹帝利种灌顶大王。成就如是第二王轮。由此轮故。于自国土得安乐住。能伏一切怨敌恶友。善守护身令增寿命。善男子。如是如来。初成佛果得无上智。观察过去未来现在诸佛法眼。以善观察诸业法受因果报智。建立一切所化有情三种业轮。由此业轮能令三宝种姓法眼长夜不灭无上正法炽盛流通。令诸有情长受种种生天涅槃安隐快乐。及令一切外道邪论不能降伏我正法眼。而能如法摧彼邪论善男子。何等名为三种业轮。一者建立修定业轮。二者建立习诵业轮。三者建立营福业轮。善男子。云何如来修定业轮。定有十种何等为十。谓正观察诸有识身六种境界。我我所执以为其因。业为良田。无明覆盖。爱为滋润。无有自在依他而立系属众缘。为欲断灭业烦恼苦三种流故。如是观察。云何业流。谓诸有情所行诸行。若此诸行所由无明及爱为因能生诸有。名烦恼流。若由烦恼识为其因众缘和合名色生起。名色为因众缘和合六处生起。六处为因众缘和合触受。后有生老死等次第生起。是名苦流。如是三流。业为良田。无明为因。爱为滋润而得生长。为欲枯涸业为良田无明为因爱为滋润三种流故。于五取蕴观为无常及苦无我。愚钝无动如幻如焰如水中月如梦所见。空无所有无相无愿。无所造作无生无起无出无像寂静远离无所出生。于五取蕴如是观察。能顺空忍顺无相忍顺无愿忍。为欲随顺观五取蕴。复方便修入出息观。即是修习持来去念。云何由念如实观察入息出息。谓正观察。数故。随故。止故。观故。转故。净故。应知此中数能造作二种事业。一能为依伏诸寻伺。二能取于入出息相。随能造作二种事业。一依出离舍诸寻伺。二能善取入出息相。止能造作二种事业。一能示现入出息灭。二能安住胜三摩地。观能造作二种事业。一能示现入出息尽。二能安住心及心法。别异观察。转能造作二种事业。一能方便舍诸取蕴。二能方便趣入圣地。净能造作二种事业。一能舍结。二能净见。如是六种方便。修习入出息观。便能随顺观五取蕴。所以者何。如是入息出息自性。名色取蕴。如是入息出息领纳。名受取蕴。如是入息出息取相。名想取蕴。如是入息出息造作。名行取蕴。如是入息出息了别。名识取蕴。如是所说五种取蕴。各各别异互不相似。新新非故无住无积不可言说。如是观察五种取蕴能除三行。若能如是究竟随观三种行尽。便能于此诸有识身六种境界究竟随观。我我所执业于无明爱因田覆润一切皆尽。如是修习四种念住皆得圆满。乃至修习八支圣道皆得圆满。如是乃至修习十八不共佛法皆得圆满。如是乃至修一切种无生法忍首楞伽摩三摩地等皆得圆满。如是修习持来去念入诸静虑。名住正法胜义有情。名为真实修习静虑。名为真实供养三世诸佛世尊。名一切佛心中之子从佛口生。是法所成是法所化。或有菩萨如是修习渐渐退转。乃至漏尽成阿罗汉具六神通。或有菩萨如是修习渐渐增长功德圆满成大菩萨。乃至十八不共佛法。一切种智修习圆满。此人不久当得无上正等菩提。善男子。我以如是诸业法受因果报智。观察三世诸佛法眼安立有情。于此十种修定业轮令其修习。善男子。是名如来修定业轮。善男子。云何如来习诵业轮。谓诸苾刍或苾刍尼邬波索迦邬波斯迦。或复净信诸善男子或善女人。善根微薄依世俗谛根机未熟。我当安置如是有情令其习诵初夜后夜精勤无怠。若诸有情求无上智。我当安置纯净大乘令其自读或教他读令其自诵或教他诵令其自说或教他说于大乘中令其自习或教他习。为令自身及他身中大烦恼众皆除灭故。为令证得无上智故。为除一切有情苦故。为令趣入无畏城故。若诸有情求缘觉乘。我当安置诸缘起法令其习诵。若诸有情求声闻乘。我当安置百千文颂四阿笈摩。百千文颂毗奈耶藏百千文颂阿毗达磨及毗婆沙令其习诵。善男子。是名如来习诵业轮。善男子。云何如来营福业轮。谓诸有情根机愚钝未种善根智慧微劣懈怠失念染着种种受用资具远离善友。我当安置如是有情使营福业。谓令修作佛法僧事及亲教师轨范师事。善男子。是名如来营福业轮。善男子。我成如是第二佛轮。由此轮故。以其无上三世业智。如实了知一切有情诸业法受因及果报。随其所应立三业轮。成熟一切所化有情得安隐住。得无惊恐。得无所畏。摧诸天魔外道邪论。转大梵轮成大梵行。如实了知众生因报</p>
<p>善男子。如刹帝利灌顶大王。成善巧智。观察一切沙门婆罗门。刹帝利茷舍戍达罗等种种功德多闻勇健工巧伎艺。若诸众生富有功德成巧便智。精进勇猛坚固不退。种种福德而自庄严。此刹帝利灌顶大王。随彼所应给施珍宝财谷田宅奴婢仆使。于自国土若诸众生德艺轻微功业鲜薄。此刹帝利灌顶大王。随彼所应微加赈恤。于自国土若诸众生。功德薄劣少于精进。懈怠懒惰忘失正念。无慈悲心不知恩报。于后世苦不见怖畏。没居家泥积诸恶行。此刹帝利灌顶大王。随彼所应种种讁罚。或以言教苦切呵责或夺种种珍宝资财或夺受用如意产业或罚鞭杖或禁牢狱或断支节或斩身首。如是无量随应讁罚。善男子。刹帝利种灌顶大王。成就如是第三王轮。由此轮故。令自国土增长安乐能伏一切怨敌恶友善守护身令增寿命。善男子。如是如来成就善巧知根机智。若诸弟子。远离福慧巧方便智及以布施调伏寂静。失念心乱。来至我所归依于我。而我善知彼根意乐随眠胜解。随其所应为说治罚毗奈耶法。若诸众生其性佷戾于诸学处不能奉持。为令久住我之圣教多有所作。或为制立忆念治罚。或以言教恐怖呵责或暂驱摈。或令折伏归诚礼拜。或不与语不共同利。或如草布或复灭摈。我以妙智知诸有情补特伽罗根机意乐随眠胜解。如应讁罚。为令皆破广大积聚无义黑闇枯竭烦恼诸瀑流故。令得生天涅槃乐故。为行恶道补特伽罗得调伏故。随其所应说治罚法。观察黑说大说差别。随其所应授与治罚行恶道法。我以妙智知诸有情具足成就增上信敬纯净意乐。随其所应为说种种善品差别令其修学。乃至令彼一切善根皆得圆满入无畏城。善男子。我成如是第三佛轮。由此轮故。知诸有情补特伽罗种种根机意乐随眠。及与胜解诸业法受。随其所应利益安乐。得安隐住得无惊恐得无所畏。自称我处大仙尊位转于佛轮摧诸天魔外道邪论处大众中正师子吼</p>
<p>善男子。如刹帝利灌顶大王。知自国土有无量有情补特伽罗归依种种邪神外道起于邪信及起邪见学邪禁戒执着修治邪吉凶相具受种种无利益苦。大王知已数数召集。以其先王治国正法开悟示现教习诫敕。令其舍除倒信倒见。修学先王正直旧法。令自国土一切有情一趣一归一意一欲一切和合同依先王正法而转听受诏命随顺奉行率土和同作所应作。时刹帝利灌顶大王。常与群臣数数集会。共味嘉肴受诸快乐嬉戏游行不相猜贰。咸共畴咨理诸王务。善男子。刹帝利种灌顶大王。成就如是第四王轮。由此轮故。令自国土增长安乐。能伏一切怨敌恶友。善守护身令增寿命。善男子。如是如来成就善巧知胜解智。见诸世间种种邪归邪见邪意乐着邪法行邪业行由是因缘受无量苦。如来见已。数数召集于大众前。以其过去诸佛世尊三宝种姓因果六种波罗蜜多瑜伽依因三律仪等诸因果法。开悟示现庆慰诫敕一切众会。令其解脱诸颠倒见建立正见。安置十善正直旧道。共诸有情数数同修法随法行。方便引摄因果等流。为诸有情四众和合同修一切殊胜善行。便共游戏四种念住。于三摩地解脱智见诸道品中欢娱受乐。为令圣教久住世故。绍三宝种不断绝故。便共游戏四正勤四神足五根五力七等觉支八圣道支。于其种种胜三摩地解脱智见诸道品中欢娱受乐。善男子。我成如是第四佛轮。由此轮故。知诸有情补特伽罗种种胜解归趣意乐诸业法受。随其所应利益安乐。得安隐住。得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。知自国土或他国土有无量有情补特伽罗于自财色耽染无厌于他财色贪求追爱。即便安置坚固城郭村坊戍逻国邑王宫广说乃至舍罗鹦鹉防守众具令无损失。善男子。刹帝利种灌顶大王。成就如是第五王轮。由此轮故令自国土增长安乐。能伏一切怨敌恶友。善守护身令增寿命。善男子。如是如来成就善巧知诸性智。知诸恶魔及九十五众邪外道并余无量众魔外道所惑有情。于自财色耽染无厌于他财色贪求追爱。于我自身及我徒众。深生憎嫉。为害我故假设珍馔杂以毒药。闇置火坑伪敷床座或推山石或放狂象拔剑追逐散坌尘秽谤行淫欲毁是不男或谓非人或言幻化。以是诸恶而相诽毁。于佛法僧亦起无量种种诽谤骂詈毁辱。于我近住声闻弟子。嫉妒因缘起诸毁谤。如来知已善守六根。依四梵住具四辩才。为诸声闻宣说法要。安立清净三解脱门。我以如是世出世间知诸性智。如实了知一切众生种种无量诸性差别。随其所应为作饶益。善男子。我成如是第五佛轮。由此轮故。以世出世知诸性智知诸有情补特伽罗种种无量诸性差别。随其所应利益安乐。得安隐住得无惊恐得无所畏。自称我处大仙尊位转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。安置一切坚固城郭村坊戍逻国邑王宫广说乃至舍罗鹦鹉防守具已。处自宫中与诸眷属后妃婇女而自围绕。游戏五欲种种乐具放恣六根受诸喜乐。善男子。刹帝利种灌顶大王。成就如是第六王轮。由此轮故令自国土增长安乐。能伏一切怨敌恶友。善守护身令增寿命。善男子。如是如来与诸菩萨摩诃萨众及大声闻安置一切坚固圣教防守之事。即便现入最初静虑乃至现入第四静虑现入无边虚空处定广说乃至现入非想非非想定。如是乃至现入一切佛所行定。入此定已。无量百千俱胝那庾多天龙药叉罗刹健达缚阿素洛揭路荼紧捺洛莫呼洛伽弥荔多毕舍遮布怛那羯吒布怛那等于诸众生常怀毒恶损害之心无慈无悲于后世苦不见怖畏。而彼见我入于一切佛所行定皆于我所生大欢喜起净信心于三宝中皆生最胜欢喜净信。尊重恭敬得未曾有。于一切恶惭愧发露深心悔过誓愿永断。由是因缘一刹那顷无量无数诸烦恼障业障法障皆得销灭。无量无数福慧资粮皆得成满。背离生死趣向涅槃。护持如来无上正法。善男子。我成如是第六佛轮。由此轮故如来游戏静虑解脱等持等至无量百千微妙深定。以净智随转灭诸有情无量烦恼。随其所应利益安乐得安隐住。得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。与诸群臣领四兵众。周巡观察一切自国城邑聚落山川溪涧园苑田泽陂河池沼旷野丛林镇逻等处。随彼所在国界诸方崄阻多难不任营理有疑有怖堪容外境怨敌恶友投窜藏伏。此刹帝利灌顶大王。随其力能方便安置种种修理坚固防守。令彼诸方平坦无难堪任营理无疑无怖遮其外境怨敌恶友投窜藏伏。安抚自国一切人民皆离众苦受诸快乐。善男子。刹帝利种灌顶大王。成就如是第七王轮。由此轮故令自国土增长安乐。能伏一切怨敌恶友。善守护身令增寿命。善男子。如是如来以其佛眼。如实了知一切有情补特伽罗有贪有嗔有痴心等。如实了知是诸有情种种烦恼病行差别。如来知已便起无量精进勇猛方便势力。随其所宜授以种种修定妙药。令诸有情精勤修学除烦恼病。若诸有情宜修不净除烦恼病。即便授以修不净药。若诸有情宜修梵住除烦恼病即便授以修梵住药。若诸有情宜修缘起除烦恼病即便授以修缘起药。若诸有情宜修息念除烦恼病即便授以修息念药。若诸有情宜可修于三解脱门除烦恼病即便授以修于三种解脱门药。若诸有情宜修静虑除烦恼病即便授以修静虑药。若诸有情宜修无色除烦恼病即便授以修无色药。若诸有情乃至宜修首楞伽摩诸三摩地除烦恼病即便授以首楞伽摩三摩地药所以如来授诸有情如是法药。不令一切所化有情为四魔怨之所系摄。不令一切所化有情背人天乘向诸恶趣。不令如来无上法眼三宝称姓速疾坏灭。由是如来授诸有情如是法药。善男子。我成如是第七佛轮。由此轮故以其无上遍行行智授诸众生种种法药。令勤修学除烦恼病。得安隐住。得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。忆念自他本昔种姓初生童子嬉戏等事。谓忆自他于如是处。初生沐浴怀抱乳哺按摩支节乃至戏笑或弄灰土或与侍从种种遨游或习伎艺或复修营种种事业或游他国夙夜栖泊或奉事王或理王务或为太子或登王位得大自在受诸快乐广大名称遍诸方维。念是事已安立先王所遵正法。抚育一切国土人民。守护自国不侵他境。善男子。刹帝利种灌顶大王。成就如是第八王轮。由此轮故令自国土增长安乐。能伏一切怨敌恶友。善守护身令增寿命。善男子。如是如来处大众会忆念自他宿世所经无量种事。谓忆一生或二或三乃至无量百千生事。或忆成劫或忆坏劫或忆无量成劫坏劫。曾于过去住如是处如是名字如是种姓如是种类如是饮食如是领纳苦受乐受如是寿量如是久住如是极于寿量边际从彼处没来生此间复从此没往生彼处。忆念宿世如是等事无量无边。随诸众生根性差别建立正法为作饶益。善男子。我成如是第八佛轮。由此轮故利益安乐无量有情得安隐住得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。随念观察自国有情种姓伎艺及诸事业死此生彼因果胜劣差别不同。知彼有情生如是家。其身勇健或复怯弱。于诸伎艺已学未学。所有事业善作恶作。富贵贫贱端正丑陋。如是等类乃至命终。或有自业未尽而死。或有自业已尽而死。或犯王法刑戮而死。或有递相残害而死。或因鞭杖捶楚而死。或因囹圄幽絷而死。或因习学伎艺而死。或因战阵伤杀而死。或因斗诤欧击而死。或因财宝贪吝而死。或因色欲耽湎而死。或因忿恨结愤而死。或因劳倦顿弊而死。或因饥渴乏绝而死。或有过死或无过死。或耆年死或壮年死或幼年死。或作种种善业而死。或作种种恶业而死。知诸有情行善行者身坏命终当往善趣。知诸有情行恶行者身坏命终当往恶趣。知是事已复自思惟。我当正勤修身善行修语善行修意善行。我当施设种种方便修行布施调伏寂静。身坏命终当往善趣勿堕恶趣。此刹帝利灌顶大王。思惟是已勇猛精进。修身语意三种善行。常行布施。一切所有饮食衣服象马骑乘卧具医药房舍灯明及余资具奴婢僮仆种种珍财头目手足乃至身命无所吝惜。及离杀生离不与取离欲邪行离虚诳语离粗恶语离离间语离杂秽语离诸贪欲离诸嗔恚离诸邪见。由是因缘此刹帝利灌顶大王。当获十种功德胜利。何等为十。一者具大名称。二者具大财宝。三者具妙色相。四者具多眷属。五者少病少恼。六者朋友眷属聪慧多闻。七者正至正行亲近供养。八者广美声誉流振十方。九者大威德天神常随卫护。十者身坏命终当生天上常居善趣安乐国土。善男子。刹帝利种灌顶大王。成就如是第九王轮。由此轮故令自国土增长安乐。能伏一切怨敌恶友。善守护身令增寿命。善男子。如是如来如实了知一切有情死生等事。谓如实知若诸有情成身恶行成语恶行成意恶行诽谤贤圣具足邪见邪见业因身坏命终堕诸恶趣或生地狱或生傍生或生饿鬼。若诸有情成身善行成语善行成意善行不谤贤圣具足正见正见业因身坏命终升诸善趣或生天上或生人中或尽诸漏。如来如是如实知已。于彼众生起大慈悲。勇猛精进现三神变。令彼众生归趣佛法教诫安置成立世间出世间信。何等为三。一者神通变现。二者记说变现。三者教诫变现。由是三种变现威力。劝发有情教诫安置成立世间出世间信。令于一切有趣死生皆得解脱。善男子。我成如是第九佛轮。由此轮故利益安乐无量有情。得安隐住得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。如刹帝利灌顶大王。为除四洲无量有情种种身病弃舍王位。以诸香汤沐浴身首着鲜净衣端坐思惟。于诸众生其心平等慈悲护念。为令解脱一切病故以其种种香花伎乐及余供具供养一切大威德天神。尔时一切天帝龙帝乃至莫呼洛伽神帝。知是事已各相谓言。此刹帝利灌顶大王。具诸功德有大威神应作轮王统四洲渚。我等宜应共往建立令复王位统四洲渚令诸众生无病安乐。时诸天帝乃至莫呼洛伽神帝。即便共往立刹帝利灌顶大王转轮王位。令具七宝统四大洲皆得自在。千子具足勇健端正能摧怨敌跨王大地亘穷海际谪罚皆停刀杖不举。咸修正法普受安乐。善男子。刹帝利种灌顶大王。成就如是第十王轮。由此轮故于四大洲爰及八万四千小渚。安立其中诸有情类十善业道。善守护身令增寿命身坏命终当生天中受诸妙乐。善男子。如是如来昔菩萨位。知自他身有无量种诸烦恼病。以定香水洗浴其身及以谛法大慈大悲灌沐其首着惭愧衣。十方一切诸佛世尊。以诸静虑等持精进方便智意慈悲护念。咸作是言。如是大士。是大福慧庄严宝器。堪容一切三种不护四无所畏如来十力及与十八不共佛法。堪得无上一切智智。大慈大悲无不具足。常欣利乐一切众生。是求佛宝商人导首。能救有情生死众苦。能施有情涅槃大乐。我等一切诸佛世尊。应以诚言与其所愿。令成如来应正等觉得无上法为大法王。我于尔时依福慧力勇猛精进。于四圣谛如实知已证得无上正等菩提。善男子。如转轮王统四大洲皆得自在。如是如来于四静虑四无色定四种梵住四无碍解四圣谛观四无所畏如来十力及与十八不共佛法一切种智皆得自在。如转轮王具足七宝。如是如来成就七种菩提分宝。如转轮王千子具足勇健端正能伏怨敌。如是如来有阿若多憍陈那为最初苏跋陀罗苏剌多为最后诸大声闻从佛心生从佛口生从法化生得佛法分诸漏永尽名为勇健。具四梵住名为端正能伏一切天魔外道异论怨敌。如转轮王化及八万四千小渚。如是如来于百俱胝南赡部洲于百俱胝西瞿陀尼洲于百俱胝东毗提诃洲于百俱胝北俱卢洲于百俱胝诸大溟海于百俱胝诸妙高山于百俱胝四大王天于百俱胝乃至非想非非想天于百俱胝大轮围山于此高广一佛土中。言音施化皆得自在。善男子。我成如是第十佛轮。由此轮故如实了知自身他身诸漏永尽。利益安乐无量有情。得安隐住得无惊恐得无所畏。自称我处大仙尊位。转于佛轮摧诸天魔外道邪论。处大众中正师子吼</p>
<p>善男子。我成如是十种佛轮。本愿力故居此佛土五浊恶世。一切有情。损减一切白净善法。匮乏所有七圣财宝。远离一切聪愍智者。断常罗网之所覆蔽。常好乘驭诸恶趣车。于后世苦不见怖畏。常处遍重无明黑闇。具十恶业。造五无间。诽谤正法。毁呰贤圣。离诸善法。具诸恶法。我于其中成就如是佛十轮故。得安隐住得无惊恐得无所畏。自称我处大仙尊位。转于佛轮降诸天魔外道邪论。摧灭一切诸有情类犹如金刚坚固烦恼。随其所乐安立一切有力众生令住三乘不退转位。尔时会中一切菩萨摩诃萨众一切声闻一切天龙广说乃至一切羯吒布怛那众人非人等。皆大欢喜同唱善哉。雨大香雨雨大花雨雨众宝雨雨大衣雨。一切大地皆悉震动。闻说如是十种佛轮。于众会中有八十四百千那庾多菩萨摩诃萨得无生法忍。复有无量菩萨摩诃萨获得种种诸陀罗尼三摩地忍。复有无量无数有情初发无上正等觉心得不退转。复有无量无数有情逮得果证。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 