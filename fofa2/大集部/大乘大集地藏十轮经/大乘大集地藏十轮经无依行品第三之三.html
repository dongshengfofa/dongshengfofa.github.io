<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大乘大集地藏十轮经卷第五</p>
<p>　　　　三藏法师玄奘奉　诏译</p>
<p>　　无依行品第三之三</p>
<p>尔时地藏菩萨摩诃萨。复白佛言。大德世尊。若有真善刹帝利真善宰官真善居士真善长者真善沙门真善婆罗门。如是等人能自善护亦善护他善护后世善护佛法。出家之人若是法器若非法器下至无戒剃除须发被袈裟者普善守护恭敬供养。又能善护声闻乘法缘觉乘法及大乘法。恭敬听闻信受供养。于住大乘具戒富德精勤修行乃至住果补特伽罗。能善守护助其势力。咨问听受欢喜谈论。远离破戒恶行苾刍。于诸所施四方僧物。终不令人非法费用勤加守护供四方僧。于窣堵波及僧祇物。终不自夺不教他夺亦不自用不教他用。于能辩说三乘法人恭敬供养加护与力。不令他人诽谤毁辱。尊重安慰诸出家人。信受护持佛所说法。终不破坏诸窣堵波。亦常护持僧伽蓝舍。于剃须发被服袈裟出家人所。终不毁废。于十恶轮自不染习。亦常劝他离十恶轮。具学先王治国正法。绍三宝种常令炽盛。恒乐亲近诸善知识。慈心抚育一切国人。随其所宜方便化导。令舍邪法。修行正法。如是真善刹帝利王乃至真善婆罗门等。得几所福灭几所罪</p>
<p>佛言。善男子。假使有人出现世间具大威力。于日初分积集七宝满赡部洲奉施诸佛及弟子众。于日中分亦集七宝满赡部洲。奉施诸佛及弟子众。于日后分亦集七宝满赡部洲。奉施诸佛及弟子众。如是日日相续布施满百千年。此人福聚宁为多不。地藏菩萨摩诃萨言。甚多世尊甚多大德。此人福聚无量无边不可称计算数譬喻所不能及。惟佛能知余无知者。佛言。善男子。如是如是。如汝所说。若有真善刹帝利王乃至真善婆罗门等。于十恶轮自不染习。亦常劝他离十恶轮。所获福聚过前福聚无量无边不可称计。又善男子。假使有人出现世间具大威力。为四方僧营建寺宇。其量宽广等四大洲。上妙房舍床敷衣服饮食医药资缘充备。令诸如来声闻菩萨大弟子众止住其中。精进修行种种善品。若昼若夜无有懈息。经百千俱胝那庾多岁。供给供养相续不绝。此人福聚宁为多不。地藏菩萨摩诃萨言。甚多世尊甚多大德。此人福聚无量无边不可称计。算数譬喻所不能及。惟佛能知余无知者。佛言。善男子。如是如是。如汝所说。又善男子。假使有人出现世间具大威力。为四方僧营建寺宇。宽广量等十四大洲。上妙房舍床敷衣服饮食医药资缘充备。令诸如来声闻菩萨大弟子众止住其中。精进修行种种善品。若昼若夜无有懈息。经百千俱胝那庾多岁供给供养相续不绝。此人福聚宁为多不。地藏菩萨摩诃萨言。甚多世尊甚多大德。此人福聚无量无边不可称计。算数譬喻所不能及。唯佛能知余无知者。佛言。善男子。如是如是。如汝所说。又善男子。假使有人出现世间具大威力。为佛舍利起窣堵波。严丽高广量等三千大千世界如前所说。为四方僧造寺福聚类此所说为佛舍利起窣堵波所获福聚。于百分中不及其一于千分中亦不及一于百千分亦不及一于俱胝分亦不及一那庾多分数分算分计分喻分乃至邬波尼杀昙分亦不及一。又善男子。假使有得波罗蜜多具八解脱静虑等至大阿罗汉。遍满三千大千世界。如稻麻竹苇甘蔗丛林。一切皆被坚缚五处经百千年。时有一人出现于世。具大威力乐福德故。悉解被缚诸阿罗汉。香汤澡浴奉施衣钵。经百千年给上房舍床敷衣服饮食医药种种所须如法资具。诸阿罗汉般涅槃已。供养焚烧收取舍利。以妙七宝起窣堵波安置其中。复以种种宝幢幡盖香花伎乐而供养之。如前所说为佛舍利起窣堵波所获福聚。类此所说解阿罗汉供养福聚。于百分中不及其一于千分中亦不及一于百千分亦不及一于俱胝分亦不及一那庾多分数分算分计分喻分乃至邬波尼杀昙分亦不及一。善男子。若有真善刹帝利王乃至真善婆罗门等。于十恶轮自不染习。亦常劝他离十恶轮。所获福德过前福聚。无量无边不可称计。如生福数灭罪亦尔</p>
<p>善男子。若有真善刹帝利王及诸真善宰官居士长者沙门婆罗门等。于未来世后五百岁法欲灭时。能善护持我之法眼。能自善护亦善护他善护后世善护我法。出家弟子若是法器若非法器下至无戒剃除须发被袈裟者。普善守护恭敬供养令无损恼。又能善护三乘正法。听受供养声闻法时。于独觉乘及大乘法不生诽谤于独觉乘及大乘人亦不憎嫉。听受供养独觉法时。于声闻乘及大乘法不生诽谤。于声闻乘及大乘人亦不憎嫉。听受供养大乘法时。于声闻乘独觉乘法不生诽谤。于声闻乘独觉乘人亦不憎嫉。于声闻乘独觉乘法不求趣证。唯求趣证大乘正法。于住大乘具戒富德精勤修行乃至住果补特伽罗。多数亲近承事供养深心敬重请问听受。远离破戒恶行苾刍。于诸所施四方僧物。终不令人非法费用。勤加守护供四方僧。于窣堵波及僧祇物。终不自夺不教他夺。亦不自用不教他用。于能辩说三乘法人。恭敬供养加护与力。不令他人诽谤毁辱。尊重安慰诸出家人。信受护持如来圣教。终不破坏诸窣堵波。亦常护持四方僧寺。于我出家诸弟子所终不毁废还俗策使。于十恶轮自不染习。亦常劝他离十恶轮。具学先王治国正法十善业道摄化世间。常当亲近诸善知识。绍三宝种常令炽盛善护法眼令不灭没。如是真善刹帝利王乃至真善婆罗门等。由具如是诸功德故。名不虚受国人俸禄。一切天龙药叉鬼神乃至羯吒布怛那等。皆生欢喜。慈悲拥护。一切法器真实福田。亦生欢喜慈悲护念。由是因缘。所居国土及诸有情。展转炽盛安隐丰乐。邻国兵戈不能侵害。皆敬慕德自来归附。由此展转劝修善业枯竭恶趣增长天人。守护身命令得长远。自灭烦恼亦令他灭。住持菩提道六波罗蜜多。破坏一切众邪恶道。于生死海不久沉沦。常离恶友常近善友。生生常遇诸佛菩萨。恭敬承事曾无暂废。不久皆当随心所乐各各安住于佛国土。证得无上正等菩提</p>
<p>尔时众中一切天帝及诸眷属乃至一切毕舍遮帝及诸眷属。从座而起顶礼佛足合掌恭敬而白佛言。大德世尊。于未来世后五百岁。于此佛土法欲灭时。若有真善刹帝利王乃至真善婆罗门等。于十恶轮自能远离亦能劝他令其远离。善护自他善护后世护持正法绍三宝种皆令炽盛无有断绝。以要言之如佛所说。如是等人于三乘法恭敬听受终不隐藏于三乘人护持供养不令扰恼。于三宝物勤加守护不令侵损。我等眷属于此真善刹帝利王乃至真善婆罗门等。勤加拥护令其十法皆得增长。何等为十。一者增长寿命。二者增长无难。三者增长无病。四者增长眷属。五者增长财宝。六者增长资具。七者增长自在。八者增长名称。九者增长善友。十者增长智慧。大德世尊。若彼真善刹帝利王乃至真善婆罗门等。于十恶轮自能远离亦能劝他令其远离。具前所说诸功德者。我等拥护定当得此十法增长。复次世尊。若有真善刹帝利王乃至真善婆罗门等。成就如前所说功德。我等眷属勤加拥护。令于十法皆得远离。何等为十。一者远离一切怨家寇敌。二者远离一切非爱色声香味触境。三者远离一切障疠疾病。四者远离一切邪执恶见五者远离一切邪妄归依。六者远离一切邪恶灾怪。七者远离一切邪恶事业。八者远离一切邪恶知识。九者远离一切居家淤泥。十者远离一切非时夭丧。大德世尊。若彼真善刹帝利王乃至真善婆罗门等。成前所说诸功德者。我等拥护。定当得此十法远离。复次世尊。若有真善刹帝利王。具修如前所说功德令圆满者。我等眷属勤加拥护。令此帝王并诸眷属及其国土一切人民。令于十法皆得远离。何等为十。一者远离一切他国怨敌。二者远离一切自国怨敌。三者远离一切凶恶鬼神。四者远离一切愆阳亢旱。五者远离一切伏阴滞雨。六者远离一切非时寒热烈风暴雨霜雹灾害。七者远离一切恶星变怪。八者远离一切饥馑荒俭。九者远离一切非时病死。十者远离一切邪执恶见。大德世尊。若彼真善刹帝利王。具修如前所说功德令圆满者。我等眷属勤加拥护。令此帝王并诸眷属及其国土一切人民定当得此十法远离</p>
<p>尔时世尊赞诸天帝及其眷属乃至一切毕舍遮帝及眷属言。善哉善哉。汝等乃能发此誓愿。此事皆是汝等应作。由是因缘当令汝等长夜安乐。</p>
<p>尔时天藏大梵复白佛言。世尊。唯愿听我为未来世此佛土中一切真善刹帝利王说能护国不退轮心大陀罗尼明咒章句。由此护国不退轮心大陀罗尼明咒章句威神力故。令未来世此佛土中一切真善刹帝利王不为一切怨敌恶友之所摧伏。能令一切怨敌恶友自然退散。能善护持身语意业。为诸智者常所称赞。离诸恶法常行善法。常离一切邪见邪归。常于大乘精进修行勇猛坚固。常能成就无量无数所化有情。智不依他自然善巧。具能修行六到彼岸珍宝伏藏。远离一切忿悭嫉等烦恼缠垢。常为一切人非人等恭敬护念。诸有所为心无忘失。不舍有情乐四摄事。常不远离法器福田。佛言天藏。吾今恣汝为未来世此佛土中一切真善刹帝利王。说能护国不退轮心大陀罗尼明咒章句。由此护国不退轮心大陀罗尼明咒章句威神力故。令未来世此佛土中一切真善刹帝利王。不为一切怨敌恶友之所摧伏。广说乃至。常不远离一切诸佛及佛弟子。尔时天藏大梵即说护国不退轮心大陀罗尼明咒章句</p>
<p>怛绖他(唐言谓)牟尼冒[口*(隸-木+士)](一)牟那揭腊茷(二)牟尼纥梨达曳(三)牟尼嚧诃毗折(常列反)隶(四)牟那曷栗制(五)牟尼笈谜(六)束讫罗博差(七初戒反)钵逻奢博差(八初戒反)蜜罗博差(九初戒反)骚剌婆纥栗帝(十)妒剌拏纥栗折(章列反)隶(十一)钵怛逻叉纥栗帝(十二)具具拏蜜隶(十三)唈(乌合反)茷叉萨隶(十四)遏怒诃只[口*履]茷(十五)牟尼钵塔茷(十六)莎诃(唐言善说)</p>
<p>天藏大梵。说是咒已复白佛言。唯愿世尊及诸大众。于我所说大陀罗尼皆生随喜。世尊告曰。善哉善哉。一切大众亦作是言。善哉善哉</p>
<p>尔时世尊复告尊者大目干连。及告弥勒菩萨摩诃萨曰。善男子。汝等皆应受持如是天藏大梵所说护国不退轮心大陀罗尼明咒章句。传授未来此佛土中一切真善刹帝利王。令自受持及令流布。由是因缘彼诸真善刹帝利王并诸眷属及国人民。一切皆得利益安乐常转法轮。名称高远威德炽盛。摧灭邪见建立正见守护法眼绍三宝种皆令炽盛无有断绝。成熟无量无边有情。于大乘中坚固净信。久住圆满能具修六波罗蜜多。断一切障速到究竟。尔时世尊重显此义。而说颂曰</p>
<p>　时天藏大梵　　请问两足尊</p>
<p>　利根等有情　　乐修定诵福</p>
<p>　聪慧王成法　　为升进沉沦</p>
<p>　所修三事中　　唯除惑不退</p>
<p>　世尊告彼言　　若犯无依行</p>
<p>　虽觉慧猛利　　而趣无间狱</p>
<p>　非真聪慧故　　乐行十恶轮</p>
<p>　断灭诸善根　　速趣于地狱</p>
<p>　定能断烦恼　　非听诵福业</p>
<p>　故欲求涅槃　　常当修静虑</p>
<p>　有慧勤精进　　护持我正法</p>
<p>　由敬信袈裟　　能渡烦恼海</p>
<p>　乐处空闲林　　远造无同类</p>
<p>　敬持戒修定　　能渡诸有海</p>
<p>　普信敬三乘　　兴隆我正法</p>
<p>　供养染衣者　　当成功德海</p>
<p>　能伏难调心　　不举苾刍罪</p>
<p>　修知足圣种　　当成两足尊</p>
<p>　远离恶苾刍　　亲近圣行处</p>
<p>　不食用僧物　　速证大菩提</p>
<p>　三界中安乐　　皆由三宝生</p>
<p>　故求安乐人　　常供养三宝</p>
<p>　施荼罗王等　　朋党恶苾刍</p>
<p>　于三宝起过　　速堕无间狱</p>
<p>　十压油轮罪　　等彼一淫坊</p>
<p>　置彼十淫坊　　等一酒坊罪</p>
<p>　置十酒坊罪　　等彼一屠坊</p>
<p>　置彼十屠坊　　罪等王等一</p>
<p>　真善国王等　　兴隆我正法</p>
<p>　普供养三乘　　当成功德海</p>
<p>　七宝满赡部　　奉施佛及僧</p>
<p>　彼所获福聚　　不如护佛法</p>
<p>　为佛僧造寺　　量等十四洲</p>
<p>　彼所获福聚　　不如护佛法</p>
<p>　造佛窣堵波　　量等三千界</p>
<p>　彼所获福聚　　不如护佛法</p>
<p>　解阿罗汉缚　　种种修供养</p>
<p>　不障我正法　　其福胜于彼</p>
<p>　千俱胝劫中　　智者勤修定</p>
<p>　所生胜觉慧　　不如护我法</p>
<p>　真善国王等　　远离十恶轮</p>
<p>　护持我正法　　及着袈裟者</p>
<p>　不毁谤我说　　三乘法及人</p>
<p>　普听闻供养　　护持说法者</p>
<p>　不损三宝物　　不障着袈裟</p>
<p>　当敬器非器　　福胜无伦匹</p>
<p>　如五日并现　　大海皆枯竭</p>
<p>　如是护我法　　能枯竭烦恼</p>
<p>　如风灾起时　　诸山皆散灭</p>
<p>　如是护我法　　能除灭烦恼</p>
<p>　如水灾起时　　大地皆漂坏</p>
<p>　如是护我法　　能坏非爱果</p>
<p>　如如意宝珠　　随所愿皆满</p>
<p>　如是三乘法　　能满众生愿</p>
<p>　如遇得贤瓶　　除贫获富乐</p>
<p>　如是遇佛法　　灭惑证菩提</p>
<p>　如十五夜月　　明照满虚空</p>
<p>　如是护法人　　智慧周法界</p>
<p>　如虚空平等　　无物亦无相</p>
<p>　如是护法人　　知诸法一味</p>
<p>　如日放光明　　恒除世间闇</p>
<p>　如是护法者　　常普照世间　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>