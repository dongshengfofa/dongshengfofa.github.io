<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方等大集经菩萨念佛三昧分卷第三</p>
<p>　　　　隋天竺三藏达磨笈多译</p>
<p>　　神变品第三</p>
<p>尔时尊者舍利弗。尊者大目干连。尊者大迦叶。尊者阿难。及诸天人梵魔沙门婆罗门等。咸作是念。何因何缘。今我世尊如来应供等正觉。在于天人大众中。为诸梵魔沙门婆罗门诸龙夜叉乾闼婆阿修罗。及以人非人等。宣说如斯念佛三昧法门名已。而未解释。即从坐起还本住处默然寂坐耶。尔时不空见菩萨摩诃萨如是思惟。今此天人梵魔沙门婆罗门。及彼一切诸龙夜叉乾闼婆等。大众咸集而我世尊本处入定。我今亦应少现神通。现神通已。为令种种称叹世尊大慈功行。尔时不空见菩萨摩诃萨。如是思惟已即入三昧。三昧力故令此三千大千世界庄严微妙。凡诸所有皆七宝成。所谓金银琉璃颇梨马瑙车磲珊瑚真珠。如是众宝之所严饰。其地平正犹如手掌。一切大地咸有如是宝。诸多罗树八道间错罗布其中。彼等诸树端严可爱。金多罗树白银叶华。银多罗树琉璃叶华。琉璃树者颇梨叶华。颇梨树者马瑙叶华。马瑙树者车磲叶华。车磲树者真珠叶华。赤真珠树黄金叶花。如是处处悬缯彩盖。垂诸金铃宝网罗覆建布幢幡皆用杂宝。复以种种微妙庄严周匝围绕世尊住处。一切多是可爱众花。所谓优钵罗花。波头摩花。拘物头花。分陀利花。如是等花。皆悉充满于此世界。具足庄严清净微妙其事亦尔。尔时不空见菩萨摩诃萨。三昧力故复现如是庄严之事。令此三千大千世界所有大众。乃至天龙夜叉乾闼婆阿修罗迦楼罗紧那罗摩睺罗伽人非人等一切众。故化作众宝大莲花座。其花具有无量千叶清净柔软。譬若迦耶邻尼天衣。令诸众生各相见知彼此。咸得坐于花座。尔时不空见菩萨摩诃萨。复于定中更现如是大神通事。令此三千大千世界一切大地六种震动。所谓动遍动等遍动。涌遍涌等遍涌。起遍起等遍起。震遍震等遍震。吼遍吼等遍吼。觉遍觉等遍觉。是六各三合十八相。如是乃至中涌边没边涌中没。犹如摩伽陀国赤圆铜钵。置于石上倾转不定自然出声。如此三千大千世界。不扣不击自然出声。其事若此当震吼时。彼诸众生闻声觉悟者。一切皆受上妙触乐。犹如东方不动世界。亦如西方安乐国土。其中众生等受快乐。闻声获安亦复如是。尔时不空见菩萨摩诃萨。住三昧故。心转清净无有垢浊。随顺调柔远离粗犷寂无变动。心深润泽普令安乐。然后复作如是神通。令此三千大千世界。遍虚空中雨炽然火。不令灭坏众生身心而彼众生蒙火触身。皆得受斯微妙胜乐。犹如比丘入火三昧恬然安乐。触火众生怡悦亦尔尔时不空见菩萨摩诃萨。以三昧力复作如是大神通事。令此三千大千世界。雨天栴檀细末之香。其香微妙遍满三千大千世界。若彼众生闻此香者。皆得如是第一胜乐。犹如释迦如来应供等正觉。其于往昔行菩萨时。在彼然灯佛世尊前。受菩提记已。得不思议希有妙乐。时诸众生闻天妙香。不思议乐遍满身心亦复若此</p>
<p>尔时众中尊者阿难作如是念。今何因缘忽见如是不可思议希有庄严。此大神变谁所致乎。然我世尊还房宴寂。不当若是斯大神通。岂我诸大声闻众中所能作耶。为此会众多诸大人犹如龙象。或其所作得非弥勒菩萨。文殊师利菩萨。越三界菩萨。乃至不空见等。亦或是余诸大菩萨摩诃萨辈。具足威光现斯事耳。尔时尊者阿难如是念已。即白尊者大目连言。大德。我闻世尊常如是说。我弟子中神通第一则目连其人也。今现是瑞将无大德之所为乎。时大目连答阿难言。仁者此瑞殊常非我能作。所以者何。忆念我昔于一时间。取此三千大千世界悉内口中。其时众生乃至无有一念惊惧觉往来想。阿难。又念我昔住梵天宫发一大声。遍此三千大千世界。阿难。复念我昔在世尊前作师子吼。能以须弥内于口中。能过一劫若减一劫如是为常。阿难。又念我昔至阳炎世界。于彼发声遍此世界咸得闻知。阿难。又念我昔身住于此阎浮提界而能遥动忉利天宫难胜大殿。阿难。又念我昔至彼难陀优波难陀诸龙王所。彼龙如是炎炽巨毒我时降伏令住戒善。又亦曾辱恶魔波旬。阿难。我念往昔至于东方。住彼第三千世界。有一大城名曰宝门。于彼凡有六万亿千家人。我即于彼六万亿千家中。一一皆现我目连身。为彼众生演说诸法无常苦空无我。皆令安住如是正法。阿难我虽能为曩之变化。初未曾见如是神变。云何作耶。阿难。今我处此大莲华座。观见十方一一佛土无量无边。同我世尊释迦号者。皆还本室默然寂坐。而我见彼诸佛国土。亦如观此娑婆世界。阿难。我于向时亦以天眼。周遍观察是变因缘。而终弗知所从来处。尔时大目连为重明此义。以偈颂曰</p>
<p>　我所成就四神足　　同类孰能相挍比</p>
<p>　唯独世尊天人师　　余人神通宁我及</p>
<p>　我曾吞合此佛刹　　大地众生弗觉知</p>
<p>　我又曾至梵天宫　　一音充满此世界</p>
<p>　我又曾于世尊前　　吞啖须弥若经劫</p>
<p>　我又炎界发大声　　令此佛刹遍闻听</p>
<p>　我又震动天帝宫　　彼于天女众中坐</p>
<p>　我又往诣难陀所　　降伏如斯大毒龙</p>
<p>　我又念昔作神变　　身住于此现东方</p>
<p>　我令六万亿千家　　彼彼各谓见我身</p>
<p>　阿难我今所观变　　初未睹是大神通</p>
<p>　我唯生大希有心　　然是神通非我作</p>
<p>　我今处大莲花座　　亦见众生坐花中</p>
<p>　复见诸佛大威王　　观察尽于十方界</p>
<p>　决定自在天尊作　　或能大士之所为</p>
<p>　如是非常大神变　　昔来未见今方睹　</p>
<p>尔时尊者大目干连。作如是等师子吼。时彼大众中十千天人。于诸法中得清净眼</p>
<p>尔时阿难白尊者舍利弗言。大德。我亲从佛闻如是言。我诸声闻大弟子中智慧第一。则舍利弗其人也。今此神变将非大德之所作乎。时舍利弗语阿难言。阿难。此瑞殊常非我所及。所以者何。我念自从二十年来。精勤修习毗婆舍那。一心观察求法实相。终不能知诸法边际。阿难。又念我昔取一袈裟投置地上。时大目连第一上座。威神若是既不能取。乃至不能举令离地。何云手擎。阿难。又念我昔居世尊前作师子吼。亦于一切具足神通诸大声闻及学无学。天人梵魔沙门婆罗门。乃至一切诸龙夜叉乾闼婆阿修罗等诸大众前。时彼外道波梨波阇来至我所。与我诤入诸禅定已。复欲共我较隐其身竞师子吼。我于彼时。建丈夫志行丈夫事。遂作如此诸不思议。唯除世尊一切知见。及以弥勒菩萨摩诃萨。诸是一生补处者。又除彼成就甚深法忍诸菩萨摩诃萨。又除得海德三昧诸菩萨摩诃萨。又除得善住三昧诸菩萨摩诃萨。又除得诸佛现前三昧菩萨摩诃萨。除如是等诸大菩萨摩诃萨已。自外所有如来世尊声闻大弟子。若来问我隐身时事。乃至外道波梨波阇等。而更问我隐没身时为住何处者。阿难。我作如是大神变时。一切声闻设辟支佛。皆不能知我身所在。及其说时空闻我声。终不能知我身所在。阿难。我常精勤大丈夫行。亦复成就大智人事也。阿难。我心随我行非我随心行。阿难。我今自知身处大莲花座。亦见一切天人大众皆悉坐彼大莲花座。阿难。我复见彼一切十方无量无边不可思议诸世界中。皆有诸佛世尊。悉在菩提树下坐于道场成等正觉。具足成就无量无边大威德力。诸天大众恭敬围绕。大梵天王请转法轮曰。世尊。若当转法轮者我等随顺。阿难。我闻是声我见是事。今者如是无量无边诸佛国土。皆是七宝杂色缯彩悬诸金铃。罗网覆上种种宫殿微妙庄严。如此娑婆世界。阿难。我于向时亦作是念。今此不思议大庄严事。将非世尊大神通作乎。或是诸大菩萨摩诃萨辈。厚集善根具足福智。能现若斯大神变耳。亦或世尊声闻众中诸大弟子。久种善根具大威德之所为也。尔时尊者舍利弗为重明此义。以偈颂曰</p>
<p>　世尊神力难思议　　及求如来功德者</p>
<p>　所有声闻大弟子　　满此佛刹学无学</p>
<p>　于彼智中我第一　　何云更有胜我者</p>
<p>　唯除诸佛如来辈　　及诸菩萨行菩提</p>
<p>　自我观察诸法相　　具足满于二十年</p>
<p>　求诸法底不得边　　我之智慧过于彼</p>
<p>　今者在佛世尊前　　欲以此智师子吼</p>
<p>　且置一切诸外道　　唯大声闻求我身</p>
<p>　终无有能见我身　　及以所作诸神变</p>
<p>　唯除如来等正觉　　并诸佛子大菩萨</p>
<p>　是乃知我身所在　　非彼外道及声闻</p>
<p>　禅定解脱不思议　　是心任我而回转</p>
<p>　我修丈夫真空行　　仁者我业常如是</p>
<p>　我有如是胜神通　　一切声闻不能入</p>
<p>　然我今所见十方　　若斯神力我贪羡</p>
<p>　我今处大莲华座　　遍见诸方无量土</p>
<p>　无量刹中咸有佛　　各诣佛树坐道场</p>
<p>　彼刹众宝异庄严　　端正微妙甚可爱</p>
<p>　我时亦作如是念　　决定如来现神通</p>
<p>　或大弟子之所为　　或诸菩萨不空见　</p>
<p>尔时尊者舍利弗。作如是师子吼。时众中有一万三千人。远尘离垢得法眼净</p>
<p>尔时阿难如是思惟。此大迦叶。有大威德具足神通。今是变化或其所作。我今亦当问其作不。于是阿难即白尊者摩诃迦叶言。大德。我亲从佛闻如是说。我弟子中头陀第一。则大迦叶其人也。是不思议大神变事。将非大德之所为乎。时大迦叶答阿难言。仁者。此变殊常非我能作。所以者何。我念一时辄不自量。在世尊前作师子吼。阿难。我时于此三千大千世界。须弥山王及大铁围。乃至诸余黑山之属。一以口吹能令破散。乃使无有如微尘许。其有众生住彼山者。不令损害亦无觉知。如是诸山皆悉灭也。阿难。我又一时于此三千大千世界。一切大海大河小河陂池诸水。乃至无量亿那由他百千水聚。以口一吹皆令干竭。而彼众生不知不觉亦无苦恼。阿难。我又一时在如来所。及诸天人梵魔沙门婆罗门。一切世间诸大众前。作师子吼广现神通。阿难。我今唯有如斯威力。能作如是自在神通。阿难。我念一时在于如来应供等正觉前。为诸世间天人梵魔沙门婆罗门一切大众。作师子吼。世尊。我能于此三千大千世界之内。以口一吹即令大火炽然遍满犹如劫烧终亦不使损一众生。亦令众生竟不觉知。阿难。我真具足如是神通。阿难。我念一时于此世界。以天眼观见彼东方过亿百千世界。有一佛刹猛火洞然。我既见已如是思惟。而我今应示现神通。既思惟已即入三昧。于三昧中以口一吹过于东方千亿世界。炽然猛火即令熸灭。彼火灭已我便出定。即见彼界还复如本。阿难。我今但有如是神力。阿难。今此众中有诸众生。若天若人若梵若魔若沙门婆罗门多有疑心。谓我妄言彼若不信。世尊后时从三昧起。任自咨问。而今世尊。虽入三昧足知是事亦闻我声。尔时世尊。尚坐本处住三昧中。遥命阿难曰。如是如是。如大迦叶师子吼说。真实非虚汝当忆持。时诸天人一切大众闻佛教已。方于迦叶生希有心起难遭想。时彼尊者摩诃迦叶。作如是等师子吼时。有三亿人于诸法中远尘离垢。复有八十五那由他百千诸天。远尘离垢得法眼净</p>
<p>尔时不空见菩萨。弥勒菩萨。文殊师利菩萨。越三界菩萨。如是及余无量无边诸大菩萨摩诃萨等。皆自久来被服如是大弘誓铠。闻大迦叶作师子吼。便化华聚若须弥山。乃至再三散迦叶上。复多化作大七宝盖。住虚空中覆大迦叶顶。并覆一切声闻大众。尔时大迦叶见如是等诸七宝盖。遂告阿难曰。阿难。今此众中决定知有大乘高行菩萨摩诃萨。能作如是大神通事。而今复现斯大神变也。阿难。我今坐此大莲华座。所见诸方无量无边不可称数诸佛世尊。又见彼刹皆七宝成。殊丽庄严真可瞻睹。彼诸众生复有如是胜上果报。我今悉见犹如忉利。一切诸天耽醉花冠常带璎珞。诸天身色如月光明。于虚空中有化宝盖。彼诸众生一一顶上悉有宝盖。如我顶上覆七宝盖无别异也阿难。我又见彼诸佛刹土。有诸菩萨自兜率天降入母胎。阿难。我见如是神通事时。深生欢喜踊跃无量。阿难。我复思念如是奇异如是希有。岂彼随宜凡劣众生能作如是大师子吼。能现如是大神通事。尔时尊者大迦叶为重明此义。以偈颂曰</p>
<p>　阿难十方大水聚　　大海巨河诸流等</p>
<p>　我以口风一往吹　　令彼枯竭无遗渧</p>
<p>　曾住正觉世尊所　　于此刹中作神变</p>
<p>　我能干涸水聚时　　众生无损亦不觉</p>
<p>　此界所有一切山　　须弥铁围黑山等</p>
<p>　能以口风吹令散　　仁者我住如是通</p>
<p>　众生所有住须弥　　及余诸山不动处</p>
<p>　尔时令彼无损觉　　智者我有如是通</p>
<p>　我以神通烧此刹　　口风一吹皆炽然</p>
<p>　彼等众生不觉知　　当尔之时无毁坏</p>
<p>　我昔于此佛刹中　　遥见东方满刹火</p>
<p>　用口气吹能灭彼　　我通如是难思议</p>
<p>　我今见此大神通　　心生殊特大希有</p>
<p>　诸佛弟子不思议　　一切诸行亦如是</p>
<p>　我今处此莲华上　　观彼众刹妙庄严</p>
<p>　菩萨降自兜率天　　入于母胎尽生际</p>
<p>　为当定此声闻辈　　心得自在神通人</p>
<p>　为是菩萨不空见　　复彼弥勒文殊等　</p>
<p>尔时阿难复作是念。此富楼那弥多罗尼子。于一切法已到彼岸。有大威德具足神通。或时能作如是大事。我今亦应问其作不。尊者阿难如是念已。即便白彼富楼那言。大德。我亲从佛闻如是语。我大声闻诸弟子中说法第一。则富楼那弥多罗尼子其人也。是不思议庄严神瑞。将非大德之所为乎。时富楼那答阿难曰。此瑞异常非我能及。所以者何。我念昔时有诸众生。应以神通得教化者。我便为彼取此三千大千世界。以手摩之开示彼等。当尔之时无一众生有惊怕想亦不觉知。唯彼众生应在此化与神通者。乃能见我手摩世界。阿难譬如壮士以右手。取一迦梨沙般那。左手回转不以为难。如是阿难。我取于此三千世界。以手回转不以为难。亦复若此。阿难。我念一时于世尊前。以一指节取此三千大千世界一切水聚。皆令入我手指节间。无一众生有损减想。阿难。我往一时于初夜中。以净天眼过于人眼。观此三千大千世界。作如是念。是中复有何等众生。于诸法中心生疑惑。我当解释令得除断。我即观此三千大千世界。所有一切诸四天下无量众生疑惑诸法。我复生念我今应当不离是坐不出是定。为诸众生断除疑网。阿难。我时念已。便入定心清净明了。光泽成就寂然不动。为彼众生宣说诸法。决断疑网无有滞碍。令彼众生各作斯念。我等今者皆各蒙此尊者富楼那弥多罗尼子。独住我前为我宣说。阿难。我当初夜说法之时。即有一万四千众生。皆得安住佛正法中。复有三万众生护持禁戒。复令六万众生信佛法僧归依三宝。然始安详自三昧起。阿难。我唯有是说法余功决疑事也。阿难。我又复念于此世界。以天眼观见彼北方。过三万佛刹有一世界。其号伏怨。彼世界中有一众生。于诸法中多起疑网。时彼众生有声闻根易可受化。然彼世尊般涅槃已。我即生念我今亦应不起此坐不往彼刹。而为众生解释疑网。如是念已即入三昧。于三昧中为彼世界无量无边不可称数。阿僧祇诸众生辈。演说正法。令彼皆得诸法光明。阿难。我但具是声闻神通。今此众中若有疑者。须世尊出请问自知。如是语时。佛神力故虚空出声。告阿难曰。阿难。如是如是。如富楼那大师子吼。汝当忆持。尔时诸天世人阿修罗等。一切大众闻是事已。发希有心生奇特想。作如是言。希有希有。声闻尚能建斯大事。况彼菩萨诸佛世尊。尔时尊者富楼那弥多罗尼子。为重明此义。以偈颂曰</p>
<p>　我于说事悉通达　　诸漏有生皆灭除</p>
<p>　望佛如来无分毫　　大尊神变独超世</p>
<p>　我取此界及诸山　　以手回转亦摩抹</p>
<p>　彼时不动一众生　　我但有斯神通力</p>
<p>　三千世界诸水聚　　此刹若见若不闻</p>
<p>　我内彼水一指间　　于诸众生无损减</p>
<p>　我于初夜天眼观　　何等众生心疑惑</p>
<p>　求其善根及诸法　　欲以神力为决除</p>
<p>　我于如是生念时　　不离本坐亦无往</p>
<p>　已为宣说正道法　　令彼得闻破心疑</p>
<p>　我于如是说法时　　令万四千住圣法</p>
<p>　三万诸人护禁戒　　六万正信受三归</p>
<p>　我复念彼初夜时　　所出神通甚微妙</p>
<p>　观过北方三万界　　见一佛刹名伏怨</p>
<p>　彼佛界中诸众生　　独有一人深疑惑</p>
<p>　我时不起现彼说　　令彼各谓己独闻</p>
<p>　阿难我智正若此　　如是神通佛自知</p>
<p>　众生若有疑惑者　　但当决定请世尊</p>
<p>　我今坐斯莲华上　　见一世尊般涅槃</p>
<p>　彼佛处火就阇维　　自外诸方亦皆尔</p>
<p>　我心观佛生希有　　是不可测谁所为</p>
<p>　为是世尊为声闻　　而我见佛斯灭度　</p>
<p>尔时阿难复如是念。彼尊者罗睺罗。世尊之子。于一切法已度彼岸。有大威德具大神通。或时能作如斯大事。我今亦当问其作不。尊者阿难作是念已。即便白彼罗睺罗。大德。我亲从佛闻如是言。我诸声闻大弟子中持戒第一。则罗云其人也。是不思议庄严神变。将非大德之所为乎。时罗睺罗答阿难曰。阿难。世尊大悲普覆一切。虽称赞我持戒精进具足神通。然而今者所现神变事。特非常不可测度。我从生来未尝见睹。亦未思惟又无分别。况复能为如斯神变。阿难。是大庄严实非我作。所以者何。我念往昔唯此三千大千世界广大若是。所谓百亿四天下。百亿日月。百亿大海。百亿须弥山。百亿大铁围山。如是及余黑山之类。一切皆纳一毛孔中。当尔之时我身如本。众生不异。诸四天下所有大地。须弥诸山乃至大海及以众流。咸皆安隐无相枨触。一切无有逼迫损伤。阿难。我但有是自在神力。阿难。我昔一时取此三千大千世界所有大海。及余小海大河小河。乃至陂池微细水聚。如是一切悉入毛孔。当尔之时我身无损众生无害。诸大海水及与河流。乃至陂池细微水聚。各皆如本无相漂迫。所居皆知身在水中阿难。我昔一时此处入禅既入定已。即于东北至一世界。彼佛世尊号难胜威。如来应供等正觉明行足善逝世间解无上士调御丈夫天人师佛世尊所。现身礼敬。敬已即复还此世界迦维罗城净饭王前。求索一掬栴檀末香。得已还持。于彼佛刹供养世尊。香气遍满。时即为彼难胜威佛。化作楼观像辇。分明高万由旬。一切妙宝庄严间错。复以天香为七宝盖覆佛顶上。高一万亿八千由旬广八千由旬。又于彼界为一切众生。各各化作栴檀楼观像辇。高百由旬广五十由旬。四柱方整随意所乐。令彼众生备具庄严。各皆自有无相障碍。阿难。我但如是究竟声闻神通彼岸。今此众中若有于我生疑惑者任咨世尊。世尊虽处寂定尚当证知。尔时罗睺罗欲重宣此义。而说偈曰</p>
<p>　我曾取此三千界　　百亿四天与铁围</p>
<p>　一切悉入毛孔中　　阿难我有如斯力</p>
<p>　此阎浮提如是大　　彼彼各住不相知</p>
<p>　一切皆入毛孔中　　阿难是我神通力</p>
<p>　此须弥山甚高广　　铁围众山不随宜</p>
<p>　皆悉置一毛孔中　　阿难知我神通力</p>
<p>　彼等皆各无迫触　　而见入我一毛中</p>
<p>　时我身体不觉疲　　彼亦不知处毛道</p>
<p>　三千大千诸水聚　　众流陂河及大海</p>
<p>　一时吸之置毛孔　　我但有是大神通</p>
<p>　此界如是众水聚　　大海诸河及细流</p>
<p>　彼等皆各不相知　　而我能令入毛孔</p>
<p>　阿难我此神通事　　昔曾数现世尊前</p>
<p>　此众如有疑惑人　　当问如来无碍眼</p>
<p>　阿难我处大莲花　　见彼十方诸菩萨</p>
<p>　舍施头目及妻子　　悉祈无上菩提尊</p>
<p>　我见神变生希有　　决为世尊之所为</p>
<p>　或不空见弥勒辈　　亦或声闻大弟子　</p>
<p>尔时尊者罗睺罗。作如是等师子吼。时彼大众中有八十七亿百千那由他诸天人等。远尘离垢得法眼净。是诸天人得法证已。以天栴檀末香。殷勤再三散于尊者罗睺罗上。如是供养已复发是言。希有希有。清净佛子真行大乘已。于诸法种众善根。今能如是大师子孔</p>
<p>大方等大集经菩萨念佛三昧分卷第三大方等大集经菩萨念佛三昧分卷第四</p>
<p>　　　　隋天竺三藏达磨笈多译</p>
<p>　</p>
<p>　　神变品之余</p>
<p>尔时阿难复作是念。彼尊者须菩提。善修无诤行。于一切法已到彼岸。有大威德具足神通。或能为是不思议变。我今应当问其作不。时彼阿难如是念已。而复白彼须菩提言。大德。我亲从佛闻如是说。我诸声闻大弟子中解空第一。则须菩提其人也。是不思议大庄严事。将非大德之所作乎。时须菩提答阿难曰。阿难。世尊虽说我修无诤空行第一。然是神通非我能作。所以者何。我念一时入于三昧。如此三千大千世界弘广若斯。置一毛端往来旋转如陶家轮。当尔之时无一众生有惊惧心。亦不觉知己之所处。阿难。我念往昔于如来前。欲作如是大师子吼白言。世尊。如此三千大千世界宽广如是。我能以口微气一吹皆令散灭。复令其中所有众生不惊不迫无往来想。阿难。我于尔时在世尊前。已曾示现如是神通。阿难。我念一时复于佛前作师子吼白言。世尊。我今能以如此三千大千世界。其间所有一切众生。皆悉安置一指节端上至有顶。然后还来住于本处。令彼众生寂然无声。不相逼迫无往返想。阿难。我念一时宴坐三昧。见彼东方现前则有六万诸佛。如是南西北方四维上下无量无边百千世界。各有六万诸佛世尊。昔所未见今皆见知。阿难。我于彼时住阎浮提。以是定心复发神力。至须弥顶天帝释边。撮取一掬栴檀末香。往彼无量诸世界中。供养向时尔许如来应供等正觉。彼彼世界诸众生等。皆悉明了见我住是阎浮提界。供养承事彼诸世尊。知我是此娑婆世界释迦牟尼如来应供等正觉。声闻大弟子上座须菩提。于空无诤三昧门中最第一者。阿难。我到如是神通彼岸。具足成就神通波罗蜜。阿难。今此众中若天若人若梵若魔若沙门婆罗门等。于我所说尚有疑心。彼若能问我师世尊。今在寂定自当证知。尔时佛神力故。于虚空中出大音声。命阿难曰。阿难。如是如是。如上座须菩提向师子吼。汝如是持。时彼天人梵魔沙门婆罗门阿修罗等。见闻是已身毛皆竖。发希有心得未曾有。作如是言。甚为希有。实未曾睹如是大事。乃至世尊诸弟子等。尚有如是胜妙神通大威德力。何况诸佛所有三昧神通境界。而可思量而可宣说。尔时尊者须菩提。见诸世间天人梵魔沙门婆罗门生希有已。为重明此义以偈颂曰</p>
<p>　我住禅定解脱门　　无诤三昧最第一</p>
<p>　我昔曾于世尊所　　现神通力无有边</p>
<p>　我转三千世界地　　一切令入毛道中</p>
<p>　如彼陶轮无穷已　　众生安然不觉往</p>
<p>　我昔住于如来前　　分散诸山及大地</p>
<p>　时彼众生无损减　　以住如是神通门</p>
<p>　我以此界及众生　　皆置掌中入后顶</p>
<p>　乃至还下彼不觉　　一切咸是斯神通</p>
<p>　我曾入定观东方　　见彼六万诸世尊</p>
<p>　南西北方亦如是　　六万如来无有阙</p>
<p>　又彼四维及上下　　诸佛亦足六十千</p>
<p>　平等具相金色身　　我以天香而遍散</p>
<p>　令彼众生悉知见　　各言我有须菩提</p>
<p>　亦领此界牟尼尊　　声闻禅中最第一</p>
<p>　我今作此师子吼　　时众若疑当问佛</p>
<p>　佛放大声诫告曰　　如是阿难汝受持</p>
<p>　我灭众生及我心　　乃至佛想无遗行</p>
<p>　无诤空行无伦比　　我实住此三摩提　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 