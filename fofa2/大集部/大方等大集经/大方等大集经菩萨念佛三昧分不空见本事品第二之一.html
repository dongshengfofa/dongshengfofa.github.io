<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>菩萨念佛三昧分不空见本事品第二之一</p>
<p>尔时世尊告尊者舍利弗。尊者大目揵连。尊者大迦叶。尊者须菩提。尊者富楼那弥多罗尼子。如是等具足神通有大威德诸大弟子言。汝诸比丘。如汝所知依汝境界。当于我前各师子吼。何以故。若汝说者令此一切天人大众诸声闻人咸得信解故</p>
<p>尔时世尊。复告弥勒菩萨摩诃萨。文殊师利菩萨摩诃萨。越三界菩萨摩诃萨。超不思议菩萨摩诃萨。善行步菩萨摩诃萨。初发心即转法轮菩萨摩诃萨。善思惟菩萨摩诃萨。大音声菩萨摩诃萨。持世菩萨摩诃萨。不空见菩萨摩诃萨等言。不空见。汝今应当大师子吼。决定请说诸佛世尊所得功德真实相貌。汝若请者则能利益一切世间诸众生辈。是故我今躬自劝汝。时彼不空见菩萨闻圣教已。即于佛前。以偈赞曰</p>
<p>　世尊百福金色身　　慈悲妙觉第一义</p>
<p>　功德智慧斯无减　　忽令我请何因缘</p>
<p>　无有等类人中尊　　世间胜智靡超者</p>
<p>　法王功德已究竟　　何缘今日劝我请</p>
<p>　佛灭清净禅第一　　智慧深妙解脱真</p>
<p>　解脱知见先圆满　　何故今日劝咨问</p>
<p>　法王威仪咸具足　　一切世间最尊雄</p>
<p>　既能自利亦利他　　大师何因劝我请</p>
<p>　世尊慈悲久淳至　　旷劫常行无怨亲</p>
<p>　无障碍辩难称量　　何因世尊令我请</p>
<p>　能施一切贫乏财　　亦开世间生盲眼</p>
<p>　胜尊能令怖者安　　何缘世尊劝我请</p>
<p>　佛身滓秽不能污　　衣服本来离尘垢</p>
<p>　生处王中圣王家　　何因今者方劝请</p>
<p>　圣衣离身四指间　　终无近体而能住</p>
<p>　旋岚巨风吹不动　　圣尊何事而劝请</p>
<p>　世尊寻常行路时　　所至窊凸自平满</p>
<p>　或经高阜即坦然　　何因今日令我请</p>
<p>　世尊身相悉圆满　　行步支节无动摇</p>
<p>　由得不坏难思议　　不应今日令我请</p>
<p>　我观世尊回顾时　　大地便随六反动</p>
<p>　无有神足若如来　　如是自在人中最</p>
<p>　世尊光明所照触　　能令狂者不失心</p>
<p>　但能暂睹如来光　　或时失念旋即复</p>
<p>　世尊行时足动尘　　众生遇者七日乐</p>
<p>　乃至寿终随意生　　故我归命与乐者</p>
<p>　若人遭病受大苦　　众痛酸迫不能堪</p>
<p>　暂蒙世尊以手摩　　即得安隐不可说</p>
<p>　世尊法身具斯力　　皆因旷劫长时修</p>
<p>　是处终无有疑惑　　导师不应劝我请</p>
<p>　人中独尊种种能　　调伏大仙度一切</p>
<p>　我今还白天人师　　是故不应劝我请　</p>
<p>尔时世尊。复告不空见菩萨言。善哉善哉汝不空见。快说是事善思念之吾当解说。不空见言。如是世尊。惟愿广释我今谛受。佛告不空见。我念过去无量无边阿僧祇劫。时彼有王名无边精进。有大神通具足威德正法治化。所居大城名曰善住。其城宽旷东西具满十二由旬。南北惟有七由旬半。城有七重。其城重别皆以七宝。所谓金银琉璃颇梨马瑙车磲真珠珊瑚。尽用如是众宝间错。复次不空见。当知彼城。城有四面面别三门。门各皆有二阙相对。楼阁高广庄严殊丽。具足咸以妙宝合成。当其门中竖帝释胜幢以为门限。乃至所有楣枨枢阖。一切皆是众宝厕窴。复次不空见。彼城诸门。咸有金银二种络网。罗覆其上。复于网上种种严饰。金网银铃银网金铃。清风吹动出微妙音。具足和雅犹如天乐。复次不空见。彼城七重。于七重内具足宝阶。斯有栏槛镂绮分明。七宝所成杂色可爱。于金栏处垂白银茸。于银栏所悬真珠茸。于珠栏处悬琉璃茸。乃至种种诸彩交错。众宝间悬互相映发。复次不空见。彼城七重周匝皆有宝堑围绕。所谓金银琉璃颇梨马瑙。诸种庄严皆用宝成其堑。各有七宝阶陛杂色分炳微妙可观。复次不空见。彼精进王。诸堑水中妙华盈满。所谓优昙钵花。钵头摩花。拘物头花。分陀利花。如是众花。光明可爱。鲜洁柔软芳烈远闻。众生受用无遮护者。复次不空见。彼精进王。其堑岸上植种种华。所谓尼文迦多华。钵帝剑华。阿地目多迦华。瞻波迦华。婆梨师迦华。拘毗罗陀华。达奴迦利迦华。如是诸华香鲜可爱。犹如天华。民人取用亦无遮护。复次不空见。彼城各有七重行列。多罗宝树周匝围绕。鲜明可爱七宝合成。其黄金树白银为叶及以华果。白银树者真珠为叶及以华果。真珠树者琉璃为叶及以华果。琉璃树者颇梨为叶及以华果。颇梨树者马瑙为叶及以华果。马瑙树者车磲为叶及以华果。车磲树者赤真珠为叶及以华果。赤真珠树者珊瑚为叶及以华果。珊瑚树者真金为叶及以华果。复次不空见。诸多罗树光茂可观。微风触动出妙音声。若得闻者欢喜受乐。如人作乐能生种种微妙音声。若有得闻无不受乐。彼多罗树风来触时出微妙音。令人乐闻亦复如是。复次不空见。彼王城中常有如是种种诸声未曾断绝。所谓象声。马声车声。步声鼓声。贝声箜篌声。琴瑟琵琶筝笛笳箫。如是一切种种音声未曾暂息。王恒宣令国内民人。谁有所须饮食衣服象马车乘。随意所须皆悉给与。复次不空见。彼王城外多罗树林。行人游处在下休息。若饮若食或卧或坐。闻此宝树诸微妙音莫不皆受五欲妙乐。复次不空见。彼精进王。于大城内近远皆如一射箭所。置一华池四岸及底皆四宝成。四面阶道七宝庄饰。所谓黄金阶道白银庄饰。白银阶道琉璃庄饰。琉璃阶道颇梨庄饰。颇梨阶道马瑙庄饰。马瑙阶道珊瑚庄饰。珊瑚阶道虎珀庄饰。众宝杂厕见者欢喜。复次不空见。彼池复有诸种妙华。所谓优钵罗华。钵头摩华。拘物头华。分陀利华。如是众华香气芬馥。众生闻者无不爱乐。于池岸上复植诸华。所谓伊尼摩迦乃至达[少/兔]迦利华。众华可爱犹如天华。彼华池门常开不闭。人民往来无遮禁者。复次不空见。彼精进王。于大城内置游观园。于诸园中复有种种七宝树林常有华果。王与夫人后宫侍御。同共游处欢欣取乐。门亦不限任彼人民游观嬉戏等受快乐。复次不空见。又于彼园内面各一箭所别置花池。亦以金等四宝所成。复用七宝严饰阶陛。众色光丽见者乐观。彼池水内种种诸华。所谓优钵罗华。乃至分陀利。是等众华芳鲜可爱。池岸复有多种林树及诸华果。所谓婆尼斫迦华。陀摩那伽。乃至达[少/兔]迦利华。是等华果香鲜可爱。人民取用无遮禁者。复次不空见。彼精进王。禀性仁爱慈念众生如母爱子。亦常深心敬事沙门婆罗门刹利长者。如子事父。复次不空见。彼王形量魁伟挺异常人。身体圆满众相具足。面目端正颜色光荣。威德弘普天人爱敬。复次不空见。彼王宿植德本生刹利家。种姓尊高世无胜者。所生父母七世清净。妻子眷属福庆会同。无有一人行过非者。复次不空见。彼王以福业故。天下丰饶凡是百味恒满仓厨。缯锦诸珍盈溢府库</p>
<p>大方等大集经菩萨念佛三昧分卷第一大方等大集经菩萨念佛三昧分卷第二</p>
<p>　　　　隋天竺三藏达磨笈多译</p>
<p>　</p>
<p>　　不空见本事品之余</p>
<p>复次不空见。彼精进王。以慈爱怜愍多好行檀。常为大会无碍施主。天下所有沙门婆罗门贫穷疾病。诸乞求者随须给与无有休厌</p>
<p>复次不空见。彼精进王。凡所统领八万四千城邑聚落。皆是净业胜因所感七宝合成。于诸城上一一复造八万四千栴檀楼观。诸门左右亭传路次。悉有堂舍众宝庄严。门无昼夜常开不闭。以拟一切等获大安。又诸城内衢巷街陌。恒然灯烛有大光明。令彼人民各力为作。同共受斯安隐快乐</p>
<p>复次不空见。彼精进王。时有二子。一名师子二名师子意。诸根明利身相圆满。有大威德具足神通。皆已先发阿耨多罗三藐三菩提心。复次不空见。当尔之时有佛世尊。号曰宝聚如来应供等正觉明行足善逝世间解无上士调御丈夫天人师佛世尊。出现于世。常为天人梵魔沙门婆罗门诸龙夜叉乾闼婆阿修罗乃至一切人非人等。宣明正法初中后善。义味深奥其文亦善。纯备无杂清白梵行。复次不空见。时彼宝聚如来应供等正觉。常与七十二亿百千诸大声闻皆阿罗汉。具足神通有大威德。近善住城说法教化。复次不空见。尔时宝聚如来应供等正觉。即于食时着衣持钵。与彼七十二亿百千大声闻众前后围绕。威容详雅入善住城次第乞食。彼精进王。适与二子在高楼上。遥望见彼宝聚如来。大众围绕端严殊特威德巍巍。行人观睹莫不乐见。诸根清净心虑澹然。上下调伏胜奢摩陀。到于第一功德彼岸。具足圆满一切种地。王既见已生奇特心喜勇无量。即与二子取诸华鬘涂香末香及余名香。俱出宫门。速疾持诣宝聚如来应供等正觉所。奉献供养佛及大众。顶礼佛足却住一面。复次不空见。彼精进王及其二子。即便要请宝聚如来。与诸大众尽形供养。所谓衣服器具饮食医药。凡是所须悉皆奉给。庶事隆厚圣众获安。是精进王与其二子。宿植德本常求佛法。今既遭逢又蒙受请。心生欢喜庆幸特深。复次不空见。时彼宝聚如来应供等正觉。于天人中说法教化所应作已。便于中夜入无余涅槃。不空见。时精进王。闻彼世尊般涅槃已。即与夫人及其二子。躬率群臣及诸民众。诣彼世尊般涅槃处。至已敬礼世尊足下。悲号啼哭椎胸大叫。举身投地如树中摧。躄地宛转而伤叹曰。世尊灭度一何驶哉。大圣涅槃遗弃我等。世间方盲导师长逝。众生贫困商主告终。世界将昏慧灯忽灭。不空见。彼精进王。如是追慕极悲叹已。方与二儿诣世尊所。以诸香水沐浴圣身。复用众香遍涂尊体。更以种种殊异华鬘微妙乐音。尽虔供养然后方用迦尸迦衣。妙叠缠裹安处金棺及以铁椁。其棺又以七宝杂厕。如是盛置彼佛身已。方聚清净赤妙栴檀。高一由旬纵广正方一拘卢舍。散诸种华及以华鬘。烧然殊胜涂末香等。灌以苏油然后起火阇维宝聚如来色身</p>
<p>复次不空见。时彼王子师子既见如来般涅槃已。如是思惟。天人大师舍我灭度。我于今日何义苟存。今我若获随从如来应供等正觉。而取灭度岂不乐哉不空见。时彼王子如是念已。用诸名香自涂其身。复以诸香熏其衣服。以[疊*毛]缠裹。然后周围放大猛火梵烧其身。火炽盛已师子方于猛焰之中。发大弘誓救诸众生。歌赞归依如来功德。以偈颂曰</p>
<p>　世间宝中最尊上　　今日放舍入无余</p>
<p>　天人大师转法轮　　我等从此不复睹</p>
<p>　法王利益无量众　　今已弃置入涅槃</p>
<p>　吼宣如是大菩提　　长不复见众围绕</p>
<p>　不可思议大导师　　说法能令闻者喜</p>
<p>　一切天人诸魔梵　　从今永绝不闻声</p>
<p>　能施贫穷法财宝　　为众演说皆乐闻</p>
<p>　诸天龙鬼人非人　　自此长往无归趣</p>
<p>　世间从今无所依　　偏悼我王何恃怙</p>
<p>　并师子意失覆护　　永不闻佛说法音</p>
<p>　我宁捐躯及寿命　　无用独住于世间</p>
<p>　以是今灭所爱身　　因兹更广弘誓愿</p>
<p>　我于佛所种善根　　父王亦常尊三宝</p>
<p>　先愿以此诸功德　　令王及我证法身</p>
<p>　于不思议诸佛所　　供养修行众善业</p>
<p>　普愿群生同斯福　　亦令我誓无虚言</p>
<p>　世尊灭度我焚身　　其有得闻或亲见</p>
<p>　一切皆同等正觉　　非彼现在身证者</p>
<p>　若人觉悟及梦中　　但令见我今所作</p>
<p>　彼必成佛无有疑　　非彼现在身证者</p>
<p>　我此爱身终败坏　　事同水沫无坚牢</p>
<p>　愿彼食我诸虫兽　　皆得速成菩提道</p>
<p>　今我誓行精进事　　或有毁骂或轻诃</p>
<p>　令我速得调御师　　非彼现在身证者</p>
<p>　我求无上正觉时　　其或慈心相观视</p>
<p>　即于世间疾成佛　　非彼现在身证人</p>
<p>　我今所愿及未发　　为是焚烧所爱身</p>
<p>　若此诚誓必不虚　　令我还见灭度佛</p>
<p>　如我暂得睹世尊　　何异天师重出世</p>
<p>　今我虽复盛焦然　　犹冀身存得观佛</p>
<p>　世尊智慧无障碍　　常转三世清净轮</p>
<p>　如昔广利诸众生　　令我见佛从火起</p>
<p>　济世大师若暂起　　如先威力普眼尊</p>
<p>　佛知师子心精诚　　为之暂起视神力</p>
<p>　广与世间兴变事　　令无量众厌患身</p>
<p>　毕竟利益诸众生　　还复焚身入寂处</p>
<p>　大众睹佛巨神变　　以清净意赞妙音</p>
<p>　诸佛妙法难思议　　戒及禅定亦复然</p>
<p>　智慧解脱不可量　　神通变化亦难测</p>
<p>　虽已灭度能净我　　今故归命焰炽身</p>
<p>　世尊威德无有比　　神通已达彼岸边</p>
<p>　灭度能令生厌离　　今我归依普眼观</p>
<p>　慈悲一切最尊胜　　能以自心知他心</p>
<p>　悉治无边界众生　　归命无等善逝者</p>
<p>　于诸医中第一尊　　常以妙药施众生</p>
<p>　能除无量众病苦　　归命怜愍救护人</p>
<p>　以我称赞诸善根　　恭敬供养诸功德</p>
<p>　放舍爱身所获福　　先愿利益诸众生　</p>
<p>不空见。时彼王子师子。发斯大愿以自庄严。然后增火卒舍身命。时诸世间天人梵魔沙门婆罗门乃至一切人非人等。见斯事已。咸于世间生重厌离</p>
<p>复次不空见。时彼王子舍身命已。即生梵天作大梵王。于诸梵中最尊最胜。有大威德具大神通。不空见。时彼王子生梵宫已。即自思惟。我从何处作何善根而来生此。得有如是功德果报大神通力。作是念已。便自了了分明见知。我于人间为精进王子。我与父王众具供养恭敬歌赞宝聚世尊。世尊灭度。我即焚身于彼炽然猛火之中。发大誓愿叹佛功德。以此善根今生梵宫。然我今应还下人间。开慰我父答所生恩。复当供养宝聚如来入于涅槃烧身处也。复次不空见。时大梵王如是念已。与眷属天于彼宫没。犹如壮士屈伸臂顷。即至人间往诣宝聚如来应供等正觉阇毗身处。以天众香所谓天末旃檀。及天牛头沉水。多摩罗跋香等而为供养。复散种种天上妙华。华若车轮犹云遍满而为供养。师子梵天供养佛已。方慰其父精进王言。大王当知。王子师子烧身丧命。今我是也。我时即生大梵天中。愿王勿复忧悲痛恼。惟应欢喜深自庆快。何以故。王今已获第一大利。所以者何。诸佛世尊难遭难遇。而王已得值遇世尊宝聚如来应供等正觉。尊重恭敬具足供养。是为希有第一大利。是故大王从今已后。惟当一心受持是法。弟师子意亦应如是。受持此法复应供养世尊舍利。处处流布广兴塔庙。我于梵宫亦常如是。持斯妙法尊奉舍利。如是言已忽然不现</p>
<p>复次不空见。时彼精进王闻梵语故。即与其子师子意者。往诣宝聚如来应等正觉舍利之所。恭敬礼拜歌诵赞叹。持一切香一切华鬘并诸音乐。复持诸种幢幡宝盖。奉献供养。又少时间于彼八万四千诸城。纯以七宝兴起八万四千塔。高一由旬面各广长一拘卢舍。殊特端严光耀可爱。安止舍利咸令供奉。又于一一宝塔之所。常然八万四千灯明。各各复以一切名香一切妙华。及以华鬘一切幢幡。一切宝盖一切乐音。鼓蠃角贝钟铃磬铎。凡是众具莫不毕备。如是供养受持是法。彼精进王以斯善根。于八万四千劫不生恶道。及师子意亦同果报。王大夫人名曰善意。其最大臣多曰无嗔。亦于八万四千劫中受胜果报。彼王如是于诸劫中。次第供养六万诸佛。所生常受转轮王身。正法治化利益众生</p>
<p>复次不空见。彼宝聚佛灭度之后。时节未几有一菩萨摩诃萨。名普密王现生世间。为世间故舍家出家示修苦行。诣菩提树坐于道场。以一念慧断除无明烦恼习气。即证阿耨多罗三藐三菩提。不空见。时彼师子大梵天王。以天眼观见普密王如来应供等正觉出兴于世。即复还下住虚空中。持天众香及以妙华散于佛上。然后至地右绕三周。恭敬合掌头面礼拜。劝请世尊转大法轮。时彼师子梵王住于佛前。以偈请曰</p>
<p>　世尊今应阐妙法　　我等众生堪听闻</p>
<p>　智慧摧敌今适兴　　一切世间莫能毁</p>
<p>　如来无上调御者　　具足至真十种号</p>
<p>　利世大师今已起　　自然正觉妙菩提</p>
<p>　功德圆满人中上　　圣智久修非始然</p>
<p>　世尊但为演妙音　　今此大众乐闻受</p>
<p>　弘誓本为度世间　　无归依者作覆护</p>
<p>　如昔所愿今既满　　已到寂静无为处</p>
<p>　今当速开甘露门　　能坏三缚出众恼</p>
<p>　梵王陈请义已周　　如来于是默然许</p>
<p>　于须臾顷普密佛　　遂令彼梵极欢喜</p>
<p>　及无量亿天人众　　以闻善逝转法轮</p>
<p>　时彼梵天蒙说已　　广持众具奉报恩</p>
<p>　于是复发弘誓愿　　为求无上菩提处</p>
<p>　今于普密世尊前　　陈我所作诸功德</p>
<p>　以此善根所生处　　常奉十方诸世尊</p>
<p>　我昔道场供养佛　　请听慈说利众生</p>
<p>　因是微善凡所居　　愿于佛前常歌赞　</p>
<p>尔时世尊复告不空见菩萨摩诃萨言。不空见。时彼精进王子师子梵天。以烧身善根得生梵宫。次第供养五千诸佛。听闻正法增长善根。常发广大不思议愿。不空见。汝今当知。尔时无边精进王者岂异人乎。即我身是。时彼不空见菩萨复白佛言。世尊。彼王二子师子及师子意者。今何所在。为于现世供养诸佛。为已灭度在他世耶。佛言不空见。汝知。尔时王子师子意者。今此弥勒菩萨摩诃萨是。尔时王子师子者。即汝不空见菩萨是也。以汝于彼宝聚如来佛法之中。发大誓愿一舍身故。能令三万天人大众。发阿耨多罗三藐三菩提心。彼辈终必证大菩提无有疑也。尔时世尊为重宣此义。以偈颂曰</p>
<p>　我观过去久远劫　　佛号宝聚无上尊</p>
<p>　无师自觉现世间　　能益天人群生类</p>
<p>　具足百福金色相　　慈心显发实义门</p>
<p>　开示众生菩提路　　吼唱能尽众苦源</p>
<p>　宝聚挺特人中胜　　七十二亿众圣贤</p>
<p>　三明六通具八解　　随佛入城而分卫</p>
<p>　我于今日为胜王　　无边精进大威力</p>
<p>　恒将二子从左右　　因巡游观处高楼</p>
<p>　遥见调伏大仙神　　比丘僧众悉围绕</p>
<p>　我时及子趋疾下　　驰诣无等尊胜前</p>
<p>　既至大师善逝所　　施设诸种妙供具</p>
<p>　顶礼尊足口发言　　启请如来及僧众</p>
<p>　衣食众具尽形奉　　满足八万四千年</p>
<p>　并是二子净信心　　为求无上菩提故</p>
<p>　人中极尊既涅槃　　兴起八万四千塔</p>
<p>　众宝间厕奇光耀　　但为人宝遗余身</p>
<p>　一一城中宝塔所　　各然无量百千灯</p>
<p>　香华音乐鼓钟铃　　彼王为佛兴斯供</p>
<p>　因种如是胜善根　　次第遭遇六万佛</p>
<p>　悉皆供养亲承事　　为求无上大菩提</p>
<p>　汝不空见勿复疑　　曩时统领大地主</p>
<p>　彼深智王我身是　　其号无边精进力</p>
<p>　常以华香修供养　　教化一切诸众生</p>
<p>　具然无量百千灯　　为世除闇作光明</p>
<p>　施与财宝未曾休　　听闻正法亦无厌</p>
<p>　精进苦行不暂舍　　为证无上大涅槃</p>
<p>　汝于宝聚如来所　　以衣缠身火洞然</p>
<p>　犹如灯炷涂膏油　　须臾火至即[火*韱]烬</p>
<p>　汝时身火炽焰盛　　毛色无动神不惊</p>
<p>　于彼人宝灭度日　　尔躬如是为世间</p>
<p>　猛火如斯煎迫时　　汝犹方便而劝请</p>
<p>　愿见世尊从火起　　大悲护世现本形</p>
<p>　我今所愿成就者　　方得如意舍身命</p>
<p>　但能暂见如往昔　　所获功德不思议</p>
<p>　我凡所有诸誓言　　冀其一切皆和会</p>
<p>　若我当来必成佛　　愿于猛焰见世尊</p>
<p>　佛智清净无障碍　　于彼三世坦然平</p>
<p>　照明师子淳净心　　佛以精诚从火现</p>
<p>　不空见此愿力持　　护世须臾应念起</p>
<p>　因兹更发庄严誓　　不思议愿实难量</p>
<p>　世尊从彼火起时　　一切皆得厌离心</p>
<p>　又以净意发赞音　　佛威希有难可测</p>
<p>　无边相好火盛然　　法王应念忽便起</p>
<p>　以佛世尊现神变　　千数众得解脱心</p>
<p>　汝不空见知师子　　大慈应感忽还坐</p>
<p>　由见世尊此神变　　千数众发菩提心</p>
<p>　大悲为世利益已　　还复偃卧猛火中</p>
<p>　师子于是放舍身　　一念往生大梵处</p>
<p>　即从梵宫还佛所　　具足供养人中尊</p>
<p>　奉持微妙天华香　　投散彼佛碎身地</p>
<p>　彼宝聚尊涅槃后　　其间时节无几何</p>
<p>　复有普密天人师　　为利世间故兴世</p>
<p>　坐于道树等至真　　是天中天号大觉</p>
<p>　大梵天王设供养　　恭敬顶礼两足尊</p>
<p>　请转法轮利世间　　佛知心净默然许</p>
<p>　梵王闻法大欢庆　　身得安乐心怡然</p>
<p>　更发殊常大誓愿　　植不思议众善根</p>
<p>　一劫值遇五千佛　　皆得亲承兴供养</p>
<p>　智者不应更他疑　　彼时师子汝即是</p>
<p>　不空见时为吾息　　汝后事佛经五千</p>
<p>　我皆明见汝烧身　　求斯无上菩提道</p>
<p>　汝复无量千佛所　　于彼灭度舍利时</p>
<p>　亦烧无量所爱躯　　皆为他乐自受苦</p>
<p>　我知汝今及异世　　无量千生长时修</p>
<p>　或佛现在或涅槃　　汝常建斯诚实语</p>
<p>　经昔无量百千生　　惟我神力能知汝</p>
<p>　不空汝久发斯愿　　果报今者皆明现</p>
<p>　汝于诸佛大师前　　不思议行悉圆满</p>
<p>　常业歌赞两足尊　　苦行熏修诸大誓</p>
<p>　今获偈叹大法王　　斯由往积胜因缘</p>
<p>　又于普密王佛前　　摄取最上无边愿</p>
<p>　汝今果获如斯报　　蒙佛如来现威神</p>
<p>　时不空见于众所　　恭敬合掌顶礼佛</p>
<p>　请问天尊调御师　　慈悲利益众生事</p>
<p>　大仙我曾何誓愿　　而能舍弃无量生</p>
<p>　惟愿世尊开少分　　我蒙圣说乃能了</p>
<p>　不空汝于往昔事　　吾今为汝粗说之</p>
<p>　汝于云音如来所　　已发如是广大愿</p>
<p>　诸佛若证菩提时　　当今我身常奉觐</p>
<p>　又于帝幢普眼佛　　彼时亦发大誓愿</p>
<p>　世间若有最导师　　当令我即同斯道</p>
<p>　汝于日灯如来所　　亦发胜妙诸行愿</p>
<p>　汝不空见惟我知　　造作众宝经行处</p>
<p>　或营壮丽佛精舍　　若构殊异僧伽蓝</p>
<p>　彼皆微妙七宝成　　一切资具奉诸佛</p>
<p>　于不思议众所尊　　人中师子善生佛</p>
<p>　持七宝盖及众具　　供奉超世天中天</p>
<p>　于彼普眼如来所　　尔时又起妙愿行</p>
<p>　广施灯明众供调　　奉献世间天人师</p>
<p>　汝于如是无量佛　　过千万亿那由他</p>
<p>　自受勤苦安众生　　发彼庄严弘广誓</p>
<p>　汝于普密王佛前　　所发诚愿我今说</p>
<p>　如其修行成佛者　　我所散华遍大地</p>
<p>　汝于云雷音佛所　　为世间故发斯愿</p>
<p>　若有众生闻我名　　愿彼咸即成佛道</p>
<p>　复于帝释幢佛前　　广兴供养因誓愿</p>
<p>　凡我所处若见闻　　彼彼皆得成佛道</p>
<p>　汝于日灯如来所　　奉施七宝经行处</p>
<p>　无边威所大明佛　　汝当尔时发愿言</p>
<p>　常施胜处妙庄严　　愿我佛刹亦如是</p>
<p>　汝于月上如来所　　愿得第一最天宫</p>
<p>　佛尊处中而游化　　众生游者悉成佛</p>
<p>　汝于澡浴善逝前　　实作如是至诚愿</p>
<p>　若于夏日盛暑时　　众生身心离热恼</p>
<p>　汝于鸯只罗佛所　　亦发如是增上愿</p>
<p>　恒于长夜黑闇时　　愿施灯明除迷惑</p>
<p>　若我舍施身命处　　其有食肉诸众生</p>
<p>　必皆成佛无有疑　　非彼现在身证者</p>
<p>　或于觉悟及梦里　　若有众生闻我名</p>
<p>　一切成佛无有疑　　非彼现在身证者</p>
<p>　汝于勇猛精进时　　其有爱憎尔所作</p>
<p>　斯等皆当成法王　　非彼现在得证者</p>
<p>　汝先无量世生处　　于彼恒愿求菩提</p>
<p>　我今说汝实功德　　当来必获无上尊</p>
<p>　若有禽兽及余众　　彼必成佛无复疑</p>
<p>　诸是食汝身肉等　　一切自然证法身</p>
<p>　我知汝有千数行　　皆为利益诸众生</p>
<p>　若有闻者或生疑　　以时未至我不说</p>
<p>　凡我所说汝诸事　　其或众生愿乐闻</p>
<p>　彼彼得佛必无疑　　非余现在身证者</p>
<p>　若人欲见救世尊　　转此清净胜法轮</p>
<p>　闻已能破诸苦恼　　为证菩提故乐闻</p>
<p>　若人欲见三世佛　　恭敬供养上福田</p>
<p>　具足积聚诸功德　　必先受持此三昧</p>
<p>　为利世间天人故　　世尊宣说是事已</p>
<p>　遂下法座而徐行　　即还归寂于本室　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 