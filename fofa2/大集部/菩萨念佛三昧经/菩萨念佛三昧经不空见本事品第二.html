<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>菩萨念佛三昧经不空见本事品第二</p>
<p>尔时世尊。告长老舍利弗。长老目揵连。长老大迦叶。长老须菩提。长老富楼那弥多罗尼子。诸天世人皆已来集。汝等比丘各升法座作师子吼。所以者何。此众多有诸声闻人。闻师子吼悉得解脱</p>
<p>尔时世尊告弥勒菩萨。越三界菩萨。不思议菩萨。不空见菩萨。汝等即时请如来演诸佛所说真实功德师子吼音。不空见言如是世尊。唯然已闻。即说偈赞</p>
<p>　身色如金　　百福庄严　　为怜愍故</p>
<p>　了达真谛　　功德具足　　名誉远流</p>
<p>　今日世尊　　以何因缘　　于大众中</p>
<p>　令我请问　　正觉无伦　　最上莫过</p>
<p>　功德法王　　大智难穷　　调伏世间</p>
<p>　以何因缘　　于大众中　　令我请问</p>
<p>　如来净戒　　定智解脱　　解脱知见</p>
<p>　悉皆无等　　今我善逝　　以何因缘</p>
<p>　于大众中　　令我请问　　威德无比</p>
<p>　得度彼岸　　法王世尊　　能为众生</p>
<p>　作大利益　　善逝何因　　于大众中</p>
<p>　令我请问　　百劫修慈　　习近悲处</p>
<p>　辩才无滞　　善逝何因　　于大众中</p>
<p>　令我请问　　最上法王　　普利群生</p>
<p>　贫者得富　　盲者得视　　楚毒永息</p>
<p>　恐畏获安　　以何因缘　　令我请问</p>
<p>　佛身净妙　　尘垢不污　　如来之衣</p>
<p>　种种杂色　　世尊族姓　　王中之王</p>
<p>　以何因缘　　令我请问　　佛所著衣</p>
<p>　去身四指　　而不离身　　身能降怨</p>
<p>　以何因缘　　令我请问　　如来行处</p>
<p>　无诸坑坎　　智慧力故　　所履皆平</p>
<p>　以何因缘　　令我请问　　如来之身</p>
<p>　不增不减　　行步平正　　不邪不曲</p>
<p>　妙绝常伦　　难可思议　　以何因缘</p>
<p>　令我请问　　仰瞻尊颜　　目不暂徙</p>
<p>　佛行不假　　神足之力　　威仪自然</p>
<p>　庠序可观　　若为魍魉　　之所捉持</p>
<p>　迷闷失心　　无所觉省　　若睹世尊</p>
<p>　于一念顷　　诸恶永离　　还得正念</p>
<p>　若有众生　　触佛足尘　　于七月中</p>
<p>　身心快乐　　命终之后　　得生善处</p>
<p>　归命世尊　　施一切乐　　若有人病</p>
<p>　极受众苦　　佛以手摩　　即得除愈</p>
<p>　善逝旷劫　　悉得一切　　不可思议</p>
<p>　无数安乐　　佛昔勇猛　　摄取当来</p>
<p>　无量劫中　　所得净法　　我于是处</p>
<p>　无疑异心　　以何因缘　　令我请问</p>
<p>　过去当来　　天中特尊　　今遇调伏</p>
<p>　人中大仙　　以何因缘　　令我请问　</p>
<p>尔时世尊告不空见。谛听谛听善思念之。不空见言唯然世尊。告不空见。我忆往昔无央数劫。尔时有王名无量力。有大神通势力自在。是王住处造立大城。城名善建纵广正等十二由延。其城七重面有三门。门城皆以金银琉璃颇梨马瑙真珠珊瑚庄校严丽。堑亦七重皆悉七宝。是诸门外以金银沙布饰其地。一门两边各有金银四阙相对</p>
<p>如是不空见。又以金银作大罗网弥覆门上。金网处处悬于银铃。银网往往垂于金铃。风吹铃网皆作箜篌乐器之声。宫商调畅更相应和。王造城已安处其中。斯城堑外有七池沼。金银颇梨珊瑚所成。此诸池沼有七阶道。亦是七宝之所庄校。金阶道者银为栏楯。银阶道者金为栏楯。银为阶道真珠栏楯。真珠阶道琉璃栏楯。颇梨阶道珊瑚栏楯。珊瑚阶道真珠栏楯。真珠阶道金为栏楯。如是不空见。无量力王植众奇花。优钵罗花。钵头摩花。拘物头花。分头利花。那梨尼花。香气调柔无吝惜者。随意采之。其池岸上种种花树。所谓伊曾花树。尼曾花树。迦多曾尼花树。阿提目多迦花树。瞻卜花树。婆利师花树。拘毗陀罗花树。陀[少/兔]迦梨花树。此诸花树气若天香。亦无守护随意而取</p>
<p>又不空见。是善建城有多罗树七重行列。悉以七宝互相间错。金多罗树银叶花果。银多罗树赤真珠叶花果亦然。白真珠树琉璃为叶花果亦然。琉璃树者颇梨为叶花果亦然。颇梨树者马瑙为叶花果亦然。马瑙树者赤真珠叶花果亦然。赤真珠树珊瑚为叶花果亦然。珊瑚树者金为其叶花果亦然。不空见。风吹诸树更相掁触出微妙声。譬如乐师善能击发五种之音。又不空见。王所住处如是众声恒不断绝。象声马声车声军声。螺声鼓声箫声笛声。箜篌琵琶歌舞之声。如是众声未曾暂废。王常宣令境内人民。若有所须衣服饮食象马车乘。恣随其意一切给与。多罗树间常出乐音。诸人游之五欲自娱。王视国人如父念子。一切奉王犹若慈父</p>
<p>又不空见。善建城内开诸街巷廛邑市肆。处处复有四宝池沼。其池相去尽一箭道。是池四岸众宝阶陛。金阶银栏银阶金栏。颇梨珊瑚间错亦然。又不空见。王于诸池植众名花。复于池上种杂花树。伊尼曾花树。迦昙婆花树。阿提目多伽花树。瞻卜花树。陀[少/兔]迦利花树。芳如天香亦无惜者。城内又建诸园林观。种种花果行列其间。复于园中四方周匝。处处皆有诸妙花池。亦以七宝庄严如前。有众婇女更相娱乐。一切人民恣意游适</p>
<p>又不空见。无量力王族姓豪杰。大刹利种所生父母。乃至七世胄胤相承。悉皆清净容色端雅。人中独绝。财宝巨亿不可称计。又不空见。无量力王深信弘惠虚心大施。施诸沙门及婆罗门。乃至盲聋[癃-(阿-可)]残百疾。贫穷孤独困厄之人。王所统领八万四千城邑聚落。净业果报七宝庄饰。一一城上复造八万四千栴檀众妙楼橹。是诸门外开四衢路。路首悉起严丽台观。一切人民任意游戏。常于昼夜楼观台殿巷陌廛里悉然灯烛。其明猛盛遍照国界。众生蒙光身心快乐</p>
<p>又不空见。王有二子一名师子二名师子意。久发无上菩提之愿。名称远闻具大威德。尔时有佛号曰宝肩如来应正遍知明行足善逝世间解无上士调御丈夫天人师佛世尊。出现于世。作是唱言。我于今世及以后世。沙门婆罗门天人阿修罗大众之中。一切知见普为群生说诸妙法。初中后善语善义善。具足清白梵行之相。与大罗汉七百千万亿。皆具神通威德自在。宝肩如来于晨朝时。齐整衣服执持应器。比丘翼从入城乞食。时无量力共其二子。在高楼上欢娱受乐。王遥睹佛功德相好。生奇特心欣跃无极。眷属围绕俱到宫门告其二子。速赍香花幢幡伎乐疾至佛所。即以牛头栴檀末香诸妙珍异。以供养佛及比丘僧。右旋三匝头顶礼足却住一面</p>
<p>又不空见。王与二子请宝肩佛及声闻众。尽其形寿施诸所安。宝肩如来于天人中。教化已周将般涅槃。时王知佛不久住世。与其二子臣民眷属。前后导从至涅槃所。如来尔时灭度已讫。头面敬礼悲号啼哭。以身投地如大山崩。作是唱言世间眼灭。重更哀嗟世间眼灭。如来涅槃一何驶哉。犹商失主佛灭亦然。世间黑闇盲无慧目。捶胸拍头举声大叫。呜咽扪泪告其二子办诸香汤洗浴如来。又以种种妙香涂身。一切散花及诸花鬘。无量妙衣缠如来身。七宝为棺以铁为椁。聚赤栴檀高一由旬。纵广正等一拘卢舍。复以花香散于[卄/積]上。苏油千器以灌栴檀。然后起火火既发已。复更号恸洒泪如雨</p>
<p>尔时师子作是念言。世尊涅槃我生何为。亦当随佛入于涅槃。立此誓讫。重以种种珍妙香花散于[卄/積]上。白[疊*毛]缠身手执火炬自投火中。火即猛盛为利众生归依世尊。而说偈愿。赞咏如来</p>
<p>　如大珍宝聚　　世间之所尊</p>
<p>　生死苦永尽　　于斯般涅槃</p>
<p>　自从今已往　　不睹转法轮</p>
<p>　我所奉法王　　已入于涅槃</p>
<p>　宣扬广大义　　不可复重布</p>
<p>　何当在大众　　闻说于菩提</p>
<p>　诸天及世人　　欢喜赞善说</p>
<p>　我于今日后　　绝不思议声</p>
<p>　世间胜调御　　于此而沉沦</p>
<p>　龙神阿修罗　　及以紧那罗</p>
<p>　欣悦常歌叹　　不复闻斯音</p>
<p>　贫者得满足　　苦恼蒙救护</p>
<p>　世尊今涅槃　　悉丧所依怙</p>
<p>　父王无量力　　及弟师子意</p>
<p>　亦复无慈荫　　更不闻说法</p>
<p>　我亦随世尊　　速取于灭度</p>
<p>　世间无明道　　何用苦生为</p>
<p>　今焚此毒身　　愿获不思议</p>
<p>　我昔与父王　　常于长夜中</p>
<p>　勤供佛法僧　　今得获果报</p>
<p>　若我于佛所　　修习诸善行</p>
<p>　为调伏世间　　得不思议故</p>
<p>　为令诸众生　　发不思议愿</p>
<p>　世尊般涅槃　　我投火盛时</p>
<p>　若人见闻者　　一切得成佛</p>
<p>　唯除邪谤人　　及证正位者</p>
<p>　若我修菩萨　　广大无量行</p>
<p>　众生梦见者　　皆令得佛道</p>
<p>　唯除邪谤人　　及证正位者</p>
<p>　此身如聚沫　　要当必有死</p>
<p>　一切众生类　　若食我肉者</p>
<p>　是等不可量　　疾当得成佛</p>
<p>　我修菩萨行　　恶口骂詈者</p>
<p>　是人值调御　　必当得成佛</p>
<p>　唯除邪谤人　　及证正位者</p>
<p>　若人于我身　　修于慈悲观</p>
<p>　求第一菩提　　速得成佛道</p>
<p>　唯除邪谤人　　及证正位者</p>
<p>　以是烧身缘　　为求彼此愿</p>
<p>　若我心真实　　即还见佛起</p>
<p>　设得更睹佛　　如先住世者</p>
<p>　我身投火中　　犹前侍佛时</p>
<p>　佛起如真身　　今睹不异昔</p>
<p>　尔乃证诸佛　　相续常不断</p>
<p>　唯愿普眼尊　　愍摄于世间</p>
<p>　佛知王子心　　渴仰甚殷重</p>
<p>　即于焰聚中　　奋大神通力</p>
<p>　如从三昧起　　光明倍明显</p>
<p>　不可思议众　　咸叹未曾有</p>
<p>　广为时会人　　更作大利益</p>
<p>　所化既已毕　　还入于涅槃</p>
<p>　师子既见佛　　示大威神力</p>
<p>　身心甚欣悦　　坦然快安乐</p>
<p>　深知诸佛法　　不可得思议</p>
<p>　如来虽涅槃　　犹应众生愿</p>
<p>　不思议戒定　　智慧与解脱</p>
<p>　及解脱知见　　神化不可量</p>
<p>　归依于世尊　　然后当放身</p>
<p>　世间妙威仪　　最胜无伦匹</p>
<p>　自在诸神力　　亦复无等双</p>
<p>　如来还涅槃　　一切咸惊惋</p>
<p>　是故我至心　　归依普眼尊</p>
<p>　归命于善逝　　累尽无为主</p>
<p>　归命永离苦　　怜愍于世间</p>
<p>　正智遍观察　　了达知他心</p>
<p>　除诸烦恼病　　成就无量众</p>
<p>　大医人中尊　　施不思议药</p>
<p>　能善除世间　　一切众疾苦</p>
<p>　归依无上师　　哀矜众生者</p>
<p>　若我赞如来　　一念之功德</p>
<p>　烧身微毫善　　须臾供养福</p>
<p>　如是诸净业　　愿施于一切　</p>
<p>如是不空见。时天魔梵及余一切世间人民。悉见师子投身盛火。皆大悲愕生奇特心。命终之后即生梵天有大神力威势自在。是梵尔时中心念言。云何忽然来生此间。重更思惟往昔人中。已曾奉侍宝肩如来。至心恭敬尊重赞叹。佛涅槃已烧身供养。复说偈颂发弘誓愿。乘此善业得生梵天。我今当往至烧身所。是梵即时忽然不现。譬如壮士屈申臂顷。便到如来阇维之处。以天栴檀沉水碎香。俱修摩花多摩罗跋。种种香花不可称数。遍散空中如雨而下。十方交纷若风旋雪。供养宝肩如来舍利。向无量力说其本缘。我是王子师子之身。投火供养命过之者。唯愿大王不加慈念。我今已蒙获诸善利。由昔至诚虔恭奉侍。尊重歌叹宝肩如来。功福果报得生梵天。是故大王与师子意。应共珍敬受持妙法。收取舍利分布供养。无令遗落而生懈怠。大王当知我生梵天。亦常敬持受此胜法。作是言已忽然不现</p>
<p>又不空见。无量力王与师子意。取水灭火以诸妙香众花宝鬘幢幡伎乐种种供养。须臾之顷周遍八万四千城邑。悉起八万四千塔庙。皆以七珍庄校严丽是诸宝塔高一由延。纵广正等一拘卢舍。于一一塔周匝各然。八万四千众香油灯。是诸塔间复以种种香花伎乐供养如前。尊敬受持如此妙法。无量力王以是善根与师子意。经历八万四千劫中不堕恶道又于八万四千亿劫。亲近供养六万诸佛。次第奉敬常不断绝。世世恒作转轮圣王</p>
<p>又不空见。宝肩如来涅槃之后。时有菩萨现于世间名普密王。为愍世间出家学道。菩提树下结加趺坐。一心定意正智解脱。豁然大寤得无上道。又不空见。是师子梵至普密王佛世尊所。住在虚空以天栴檀供养于佛。右绕三匝稽首作礼。请转法轮而白佛言。唯愿世尊从道场起摧诸魔军。于净神智无所毁损愿世间师哀从定寤调御有解诸声闻众。开演美妙善逝之法。如来前身久修智慧。摄受善法今为人尊。过去世中已发弘誓。愿得佛时当度未度。今愿已满得安隐处。最胜无为寂然妙乐。当开甘露解众三结。尔时世尊默然许之</p>
<p>时彼大梵及无数天。既知如来当转法轮。咸共欢喜踊悦无量。梵天于时设诸妙供。即发大愿求无上道。遇普密王应正遍知。生我净妙功德之聚。以此果报于生死中。常得亲近睹十方佛。若我供养佛菩提树。如是种种所修功德。愿慈愍故为我说法。以此果报。于生死中。常得赞叹诸佛塔庙。又不空见。师子王子烧此一身。以是功德所修善根。恒住梵世值五千佛。供养敬侍尊重赞叹。殖诸善根发不思愿。汝不空见莫生此疑。时无量力王岂异人乎我身是也。时不空见即白佛言。是二王子为今现在为已灭度。唯然世尊愿为说之。告不空见。尔时王子师子意者弥勒是也。时师子者汝身是也。王子师子舍此一身。宝肩如来佛法之中。教化成就三万众生。安住阿耨多罗三藐三菩提心。尔时世尊。即说偈言</p>
<p>　忆念宿世时　　宝肩无量眼</p>
<p>　出现于世间　　广利一切众</p>
<p>　金色百福严　　慈矜哀愍故</p>
<p>　深解真实谛　　为度诸世间</p>
<p>　显示甚深法　　济苦恼众生</p>
<p>　宝肩正遍知　　一切世间尊</p>
<p>　三轮善逝众　　七十二亿千</p>
<p>　与是诸大众　　入城共分卫</p>
<p>　昔有大国王　　名为无量力</p>
<p>　自在大威德　　势能伏一切</p>
<p>　其王与二子　　俱游高台观</p>
<p>　王于台观上　　遥睹调伏仙</p>
<p>　宝肩天人师　　翼从诸比丘</p>
<p>　时王与二子　　速迎人中尊</p>
<p>　既至如来所　　即广设妙供</p>
<p>　顶礼绕三匝　　却立合掌住</p>
<p>　请佛及众僧　　尽寿奉所安</p>
<p>　衣服及肴馔　　极世之珍异</p>
<p>　八万四千岁　　奉施未常息</p>
<p>　时王及二子　　静心求菩提</p>
<p>　时佛既灭度　　收取尊舍利</p>
<p>　为彼宝肩佛　　敬造七宝塔</p>
<p>　八万有四千　　微妙甚端雅</p>
<p>　一一佛塔然　　八万四千灯</p>
<p>　时王无量力　　复于善逝处</p>
<p>　香花众伎乐　　深心以供养</p>
<p>　已种不思议　　无量诸善根</p>
<p>　历事六万佛　　一切世间依</p>
<p>　至诚求第一　　无上胜菩提</p>
<p>　比丘莫疑惑　　往昔有国王</p>
<p>　汝善聪慧者　　勿生于异见</p>
<p>　时彼无量力　　今则我身是</p>
<p>　杂花及众香　　昼夜明诸灯</p>
<p>　为利阎浮提　　供养诸如来</p>
<p>　布施恒不足　　闻法亦复然</p>
<p>　曾无懒惰意　　一心求菩提</p>
<p>　宝肩正觉尊　　无上大明智</p>
<p>　汝昔曾烧身　　供养于大仙</p>
<p>　自投猛焰中　　初无畏苦心</p>
<p>　烧身如然炷　　以油渧其上</p>
<p>　渐渐不顿尽　　譬如净灯炷</p>
<p>　为利众生故　　供养涅槃佛</p>
<p>　彼佛已烧身　　汝知方便请</p>
<p>　睹佛从火起　　光明更明显</p>
<p>　见佛不异昔　　心生恃怙想</p>
<p>　即时舍此身　　为益一切故</p>
<p>　若我果斯愿　　敬佛亦如前</p>
<p>　所获诸功德　　不可得思议</p>
<p>　我若有宿愿　　摄受先世业</p>
<p>　合集百千万　　必当得见佛</p>
<p>　我愿若真实　　佛应从火起</p>
<p>　佛智甚清净　　究竟无染着</p>
<p>　澹然常寂灭　　相续恒不断</p>
<p>　知师子心净　　亦先照其意</p>
<p>　佛便从火起　　相好更殊特</p>
<p>　不空见菩萨　　世间怙既起</p>
<p>　一切愿无余　　彼复发誓愿</p>
<p>　其愿不思议　　不可得称数</p>
<p>　法主矜世故　　起于猛焰中</p>
<p>　善逝难思力　　光明更殊胜</p>
<p>　彼时一切众　　皆悉怀惊愕</p>
<p>　净心发高叹　　欣跃未曾有</p>
<p>　奇哉大神通　　势力无伦匹</p>
<p>　甚深佛境界　　不可得思议</p>
<p>　一千诸众生　　见此神变已</p>
<p>　于诸法不受　　善得心解脱</p>
<p>　不空见当知　　师子为世间</p>
<p>　请佛还起时　　一千诸众生</p>
<p>　于彼善逝处　　睹佛神变化</p>
<p>　其心正趣向　　无上菩提道</p>
<p>　大悲为世间　　广作利益已</p>
<p>　佛还入涅槃　　师子亦舍身</p>
<p>　即于命终时　　忽然生梵天</p>
<p>　梵天从上来　　以天栴檀末</p>
<p>　散之以供养　　如来阇维处</p>
<p>　宝肩灭度已　　有佛普密王</p>
<p>　最胜人中尊　　天王之大仙</p>
<p>　哀愍众生故　　出现于世间</p>
<p>　是佛坐道树　　得成菩提已</p>
<p>　梵天设美肴　　供养于世尊</p>
<p>　头面接足礼　　请佛转法轮</p>
<p>　普密王如来　　即知梵天心</p>
<p>　默然而许之　　梵天大欣庆</p>
<p>　复于烧身所　　更发诸大愿</p>
<p>　是梵已曾修　　不可思议善</p>
<p>　昔于一劫中　　供养五千佛</p>
<p>　至心敬世尊　　奉持人中尊</p>
<p>　又告不空见　　慎莫怀疑惑</p>
<p>　汝若有聪慧　　勿生于异见</p>
<p>　昔日梵天者　　今即汝身是</p>
<p>　过去五千佛　　善逝般涅槃</p>
<p>　我悉明见汝　　一一诸佛前</p>
<p>　烧身以供养　　求第一菩提</p>
<p>　过去多千佛　　灭度遗舍利</p>
<p>　如是诸佛所　　舍身及手足</p>
<p>　为利众生故　　修习菩萨行</p>
<p>　近世及远世　　我悉咸了知</p>
<p>　常于百千生　　勤修诸苦行</p>
<p>　佛在及涅槃　　汝愿恒满足</p>
<p>　复告不空见　　如此诸大愿</p>
<p>　摄取过去世　　无量百千生</p>
<p>　我住自在力　　今悉照知之</p>
<p>　汝圣果成就　　即时皆明见</p>
<p>　摄取不思议　　真实诸行等</p>
<p>　住佛前赞叹　　供养两足尊</p>
<p>　是故今劝请　　众圣之法王</p>
<p>　普密王佛所　　摄取最胜愿</p>
<p>　蒙佛现神通　　汝今获此果</p>
<p>　不空见菩萨　　白言牟尼尊</p>
<p>　百千生诸愿　　云何得摄取</p>
<p>　愿少为敷拆　　令我得开解</p>
<p>　不空见昔誓　　雷音成佛时</p>
<p>　见坐菩提树　　我当请说法</p>
<p>　先佛名帝幢　　普眼之世尊</p>
<p>　一切诸众生　　所共归依处</p>
<p>　是时广发愿　　求无上菩提</p>
<p>　为日光如来　　作大七宝轮</p>
<p>　汝时于彼处　　已发最胜愿</p>
<p>　不空见菩萨　　此愿我悉知</p>
<p>　造七宝僧坊　　杂色以庄严</p>
<p>　奉今修伽陀　　广施未来佛</p>
<p>　发此誓愿已　　即时而舍去</p>
<p>　第一众尊佛　　人中上师子</p>
<p>　名不可思议　　善生之世尊</p>
<p>　奉上七宝盖　　端饰甚微妙</p>
<p>　天中天大仙　　盖身普眼佛</p>
<p>　明灯供养已　　是处发大愿</p>
<p>　近世及远世　　多有诸如来</p>
<p>　千亿那由他　　其数复倍上</p>
<p>　于是诸佛所　　发无量大愿</p>
<p>　令一切众生　　悉获快安乐</p>
<p>　普密王佛前　　先生如是念</p>
<p>　我今说汝昔　　修行至菩提</p>
<p>　愿一切大地　　皆生种种花</p>
<p>　云雷音佛所　　为利世间故</p>
<p>　尔时发誓愿　　若有诸众生</p>
<p>　闻我名字者　　一切皆得佛</p>
<p>　于帝幢佛所　　设大珍妙供</p>
<p>　复发诸善愿　　若眼见我者</p>
<p>　于此世界中　　皆当得成佛</p>
<p>　在日光佛所　　奉上七宝轮</p>
<p>　无量大光焰　　炫晃甚辉丽</p>
<p>　时复发愿已　　誓生佛刹土</p>
<p>　七宝严僧坊　　杂色甚雅好</p>
<p>　以此珍奇特　　奉施于善逝</p>
<p>　又发誓愿已　　得天妙宫殿</p>
<p>　斯处快欢乐　　皆悉成佛道</p>
<p>　人中师子王　　无上如来所</p>
<p>　奉上珍宝盖　　发于殊胜愿</p>
<p>　愿诸众生类　　不为日所曝</p>
<p>　身心得安乐　　无复热恼患</p>
<p>　盖身善逝所　　供施灯明已</p>
<p>　复发弘誓愿　　若我命过处</p>
<p>　众生食肉者　　愿皆成佛道</p>
<p>　若闻我名者　　无有贪吝心</p>
<p>　乃至梦中闻　　亦无爱惜意</p>
<p>　一切成佛道　　唯除见谛者</p>
<p>　若眼见汝者　　除诸贪嫉意</p>
<p>　昼夜梦见时　　亦舍染吝心</p>
<p>　一切当得佛　　唯除见谛者</p>
<p>　若有愍念汝　　或生憎嫉者</p>
<p>　是等于汝所　　当得佛法王</p>
<p>　若汝临终时　　又勤求菩提</p>
<p>　我今如实说　　汝之真功德</p>
<p>　必于当来世　　获是无上尊</p>
<p>　若有处水陆　　空行众生等</p>
<p>　食我身肉者　　愿悉得成佛</p>
<p>　我已知汝为　　安乐众生故</p>
<p>　勤修菩萨道　　满足大千行</p>
<p>　众生多疑谤　　是故不显现</p>
<p>　如此众生类　　即时于是处</p>
<p>　若得信念等　　及以欢喜心</p>
<p>　悉当成正觉　　唯除见谛者</p>
<p>　若人愿乐见　　世间所尊怙</p>
<p>　或乐转法轮　　有乐勉众苦</p>
<p>　是人为菩提　　利益故发心</p>
<p>　若有乐供养　　三世诸法王</p>
<p>　若人欲出生　　一切功德聚</p>
<p>　如是众生等　　应持此三昧　</p>
<p>尔时世尊说是偈已。即从坐起还入僧坊。于常静室。右胁而卧。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 