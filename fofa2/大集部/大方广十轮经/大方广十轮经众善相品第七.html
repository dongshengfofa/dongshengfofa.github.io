<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广十轮经卷第五</p>
<p>　　　　失译人名今附北凉录</p>
<p>　　众善相品第七</p>
<p>尔时金刚藏菩萨。于大众中从坐而起。偏袒右肩右膝着地。长跪叉手合掌向佛。以偈问曰</p>
<p>　毁破禁戒失头陀　　以造逆故非我灭</p>
<p>　如过去佛之所说　　破净戒者不入众</p>
<p>　诸有一切沙门事　　犹如燋炷皆弃舍</p>
<p>　三垢所污离解脱　　不堪消受国供养</p>
<p>　四方众僧资生业　　悉不听取微少分</p>
<p>　若犯四重根本罪　　为众弃舍如死尸</p>
<p>　云何此经说忍辱　　于恶比丘起悲心</p>
<p>　遮制一切诸谪罚　　复令供养恶比丘</p>
<p>　昔于余经复说言　　汝等皆当信大乘</p>
<p>　是名质直胜菩提　　汝等应当离二乘</p>
<p>　复于此经说三乘　　及诸根力觉道分</p>
<p>　禅定解脱三乘法　　谛听信受解脱因</p>
<p>　此有沙门四圣果　　除此经外无沙门</p>
<p>　三乘皆同八正道　　欲求解脱勤精进</p>
<p>　若有智者诸人天　　菩萨大士来至此</p>
<p>　此诸大众皆已证　　如是大乘诸人等</p>
<p>　有能正说开示义　　若能听者得何利</p>
<p>　十种分别声闻人　　能如是说谁不利</p>
<p>　若有人听得何法　　云何能听得增长</p>
<p>　复有谁听而损减　　复有听者尽老死</p>
<p>　诸有为法悉厌离　　昼夜修习于禅定</p>
<p>　何时当得而济脱　　能度四流名救世　</p>
<p>尔时佛告金刚藏菩萨。善男子。善哉善哉。利益安乐一切众生。若人及天无能如是问于如来。善男子。谛听谛听。善思念之。吾当为汝分别解说。唯然世尊。我今谛听愿乐欲闻。善男子。复有十种难得人身。何等为十。不宿殖善根。未修福者心常愦闹。随恶知识不畏后世。耽着贪欲嗔恚愚痴。颠狂失心乃至邪见。是名十法难得人身。复有十法。无依止因缘犯根本罪。以破戒故坠于恶道。何等为十。无依止威仪。有依我法而出家者。内心不坏修道坏。修道不坏内心坏。有内心修道俱坏。有戒坏见不坏。有见坏戒不坏。有戒见俱坏。有内心修道戒见俱不坏</p>
<p>若随恶知识无依止威仪。虽遇善知识。而复愚痴犹如白羊。闻善法已不能受持。亦不为他分别演说。不识善不善。无依止威仪。众具无量而不知足。以是因缘心常散乱。是名无有依止威仪。为种种病之所苦恼。以是因缘修诸咒术</p>
<p>若有依止是十无威仪。犯根本重罪。而复战惧。心怀惭愧而不数数作诸恶行。如来为欲利益如是等故。是名污道</p>
<p>何以故。若作如是恶者应当忏悔。弃舍发露终不覆藏。若能如是令罪消灭则不更作。虽为众弃一切众僧基业敷具。所须之物不得受用。如是等人以成法器故。如来为说声闻．辟支佛．大乘之法。斯有是处。若二世三世遇善知识。一切恶业消灭无余。得声闻果辟支佛果。乃至入于甚深大乘正法。如是之人名为破戒。不名破见。若有人内心坏行不坏见不坏者。如来为是等说四无量心。亦堪任为声闻器辟支佛器。若有人行坏体坏。于此二乘悉不成器。为如是众生故。如来便为说布施法</p>
<p>复有人见坏戒不坏者。为如是众生故。说十二因缘法。得离坏见已于一身得入声闻法。若革身得辟支佛法。若有人戒坏见不坏。于圣法中堪任为器</p>
<p>若有人内心行见戒俱坏者而从善知识。以是因缘。如来为说十善正法。若有愚痴随恶知识。不知善不善。如来为是等故教令诵习。若有人为邪见所惑欲求解脱。如来即便以声闻乘为说四谛法</p>
<p>若有人起断见者。为说十二因缘法。若人起常见者。为说三界生死轮回。知如是法死此生彼。为说声闻法。如来观察终不妄说。若有成熟众生及不成者。悉以方便通达。无碍一切重罪诸逆罪等</p>
<p>若有众生作不饶益。乃至破毁清净法眼。如我为欲利益一切众生故。随顺一切声闻乘辟支佛乘及菩萨乘。若诽谤正法遮障覆藏不显现者。乃至一偈。如是人等名谤正法。坏八正道。亦坏一切众生法眼。如是之人则失大利。亦为众生作不饶益。依愚痴僧诽谤正法</p>
<p>复次族姓子。有四种僧。何等为四。第一义僧。净僧。哑羊僧。无惭愧僧。云何名第一义僧。诸佛世尊。大菩萨摩诃萨。辟支佛。于一切法悉得自在。阿罗汉。阿那含。斯陀含。须陀洹。是七种人名为第一义僧。诸有在家无法服者。不能具受波罗提木叉戒。不入布萨自恣而得圣果。得圣果已亦名第一义僧</p>
<p>云何名为净僧。诸有能持波罗提木叉具足戒者。如律修行威仪不犯是名净僧</p>
<p>云何名哑羊僧。不知根本罪。不知犯不犯。不知轻重。不知微细罪而可忏悔。愚痴无知不见有罪可畏。亦不依止善知识丈夫。不数亲近善知识丈夫故。不能咨问经中深义。何者是善非善。何者犯重何者犯轻。修行何事为善何事为恶。如是等相名哑羊僧。云何名无惭愧僧。若有人为自活命来入佛法。而受波罗提木叉戒悉皆毁犯。破和合僧无有惭愧。不畏后世内怀臭秽。其声如贝言辞坚[革*卬]。常怀嫉妒愚痴憍慢。弃舍三业但为利养。放恣六情贪着五欲色声香味触诽谤正法。如是等人。依止我法心无惭愧。是故名为无惭愧僧</p>
<p>云何名为第一义僧。虽有圣道隐而不现。乘八正道能度烦恼三有驶流。是名真道。何以故。诸佛世尊缘觉罗汉。断一切有名为真道</p>
<p>又诸菩萨摩诃萨。自省己过求一切法。得无碍智而不取证。为众生故示灭结道</p>
<p>若复有人。不成就波罗提木叉戒。名为依止第一义僧乃至净僧</p>
<p>若有真善凡夫。乃至真善正见及诸凡夫。神通变化示他正道。如是之人皆悉名为能示道者。第二须陀洹。第三斯陀含。第四阿那含。第五菩萨摩诃萨住于初地。乃至住于十地一生补处。如是等者名为示道</p>
<p>若复有人。成就波罗提木叉戒。是名依道而活。菩萨摩诃萨为摄一切成熟众生。修行六波罗蜜。如是等亦名示道。亦名依道而活。亦名灭结道。如是名为世间福田。除此以外皆名污道。亦名恶福田依止无惭愧僧。于佛法中亦名死尸。是可弃者。于僧大海亦名不成法器。彼非我弟子。我亦非彼师</p>
<p>复有不成法器者。称佛是我世尊。我灭度后得信向心法僧圣戒。自不起恶见。亦不讥他恶。而广为人显说我法。不生诽谤发正誓愿。已所作恶数数忏悔。能除无量种种诸罪。作如是信。令使九十五种异学外道。犹悉能度向于涅槃。非转轮圣王所有功德之所能及</p>
<p>以是义故。如来观察一切众生本业。作如是说。以是因缘故。于我法中出家。剃除须发被染衣者不应起恶。一切过去未来现在。诸佛大悲皆悉护持如是出家被服染衣。以是故。若于出家一切人边起恶心者。则同过去未来现在诸佛等前为恶无异</p>
<p>若复有人破戒不成法器者。诸如是等。当作恶见亦讥他恶</p>
<p>譬如真善刹利。真善辅相。真善大臣。真善沙门。真善婆罗门。真善居士。真善毗舍首陀。若男若女。无父无母。世间阿罗汉。无正道无趣向正见者。亦无修善恶果报。无有得果者。一切法皆无因缘</p>
<p>或有作如是说。色界是常是不坏法。或计无色界是常不坏法。或说外道苦行。编椽棘刺。五热炙身。以为第一。或说纯声闻乘。以为第一。不说辟支佛乘。乃至诽谤大乘摩诃衍法。隐蔽覆藏。不能显发开示分别。或有一向纯信摩诃衍。讥嫌声闻辟支佛乘。或有说言。施为第一。持戒乃至智慧非是第一。或有说言。戒为第一。布施乃至智慧非是第一。或有说言。忍辱为第一。布施持戒乃至智慧非是第一。或有说言。精进以为第一。布施持戒忍辱乃至智慧非是第一。或有说言。禅定以为第一。布施持戒忍辱精进乃至智慧非是第一。或有说言。智慧最为第一。布施持戒忍辱精进禅定非是第一。或有说言。外道苦行以为第一</p>
<p>如是族姓子。破戒恶行诸比丘等。于成法器者边生种种毁谤。向恶见者说如是言。有颠倒见者。破坏真善刹利。信戒闻舍智慧。皆悉破坏。真善辅相。真善沙门婆罗门。真善居士。真善毗舍首陀。真善男女。破坏信戒闻舍智慧。如是破坏。名为刹利旃陀罗。乃至居士旃陀罗。破戒比丘自断善根。亦能令真善刹利亦失善根。乃至堕于地狱</p>
<p>善男子。譬如脓烂死尸。有所近处皆悉臭秽。有所至处自臭亦令他臭。如是真善刹利。亲近恶知识破戒比丘。随所近处悉生恶见臭秽如是。能使刹利断于善根。趣阿鼻地狱。如是真善辅相。乃至真善妇女。亲近破戒恶行比丘。皆为旃陀罗。断于善根趣向地狱。族姓子。汝观是亲近破戒恶行比丘退一切善。是故欲得大涅槃乐。皆应亲近供养灭结修道者。于彼修学具足三乘示道者边。应亲近供养。具足内心。具足修道。具足知见。应听声闻辟支佛道。不诽谤贤圣。于摩诃衍亦不诽谤。随其所欲精进。于三乘中随其发愿修学一乘。不应诽谤大乘经典。乃至一句一偈若诽谤者。不应共住亦不应亲近。若亲近共住者。即趣阿鼻地狱</p>
<p>是故族姓子。于三乘中。当随所乐趣向一乘。欲得远离一切苦者。应信如来所说声闻辟支佛乘。悉应依止摩诃衍所说诸法。不应诽谤隐蔽覆藏。乃至一句一偈应当谛听发正誓愿。若有谤正法者不应共住。亦不应于是人所咨受听法。若就听法。以是因缘。常趣阿鼻地狱受大苦恼。何以故。族姓子。我本为菩萨行时求无上道。依声闻乘为求一偈。乃至舍身手足支节头目髓脑。如是求于辟支佛乘。及求佛乘。我本为菩萨时。为无上道故。亦复如是。为一偈故。舍身手足头目髓脑血肉皮骨。如是苦行。乃至究竟成无上道。此三乘法皆是三世恒沙诸佛之所演说。神力守护。为欲悲愍诸众生故。亦为欲绍三宝种故不令断绝</p>
<p>复于未来世。若有刹利旃陀罗。乃至妇女旃陀罗。以愚痴故自谓为智。多恶粗犷不畏后世。作诸杀生乃至邪见嫉妒悭贪随恶知识</p>
<p>又于三乘不成法器。于声闻乘得少闻已。于辟支佛乘乃至大乘。一切诸佛之所护持而生诽谤。覆障不令显现。若于摩诃衍得少闻者。于诸声闻辟支佛乘。诸佛神力之所护持。而生诽谤毁訾。不信我大乘及能分别说大乘者。若言我听大乘不受声闻辟支佛乘。以己少智愚闇力故。亦是过去未来现在诸佛大悲力故</p>
<p>为欲利益一切众生。有二种护持。第一为欲绍三宝种令不断绝。出家修道剃除须发而着袈裟</p>
<p>第二说应四谛法趣向三乘如是二种如来护持。非声闻辟支佛所能持也。乃至百千帝释梵天亦不能持。百千那由他转轮圣王亦不能持</p>
<p>复有刹利旃陀罗。若见有人于我法中而出家者。如是声闻弟子。闭系牢狱鞭杖谪罚或至夺命。于此甚深一切诸佛菩萨所护持法。悉使坏乱三乘正道诽谤覆藏。如此之人不识大乘。如是刹利旃陀罗。尚不堪任为声闻器。况复大乘</p>
<p>复有妇女旃陀罗欺诳世人。自言我是行摩诃衍者。以愚闇故。悭贪嫉妒故。毁坏我法。言我自当速趣涅槃</p>
<p>而于诸佛如来世尊所得生其罪过。一切菩萨摩诃萨。一切诸佛声闻弟子边。亦皆犯罪令寿命短促。多诸苦恼诸根缺坏。支节不具恒多疾病</p>
<p>刹利旃陀罗。乃至妇女旃陀罗作诸恶业皆生倒见。断一切善根。虽多布施于畜生中受种种身而得果报。于未来世身坏死时。终不能生色界善根成无碍智。亦不能趣一切种智。而多疾病舌不能语向阿鼻地狱。是故如来。为欲利益真善刹利使得安乐。亦令真善妇女得其利益。以是因缘。不听恼乱于我法中而出家者</p>
<p>又复于我所说法中起诸诽谤。以如是事获大罪报。如前所说。何以故。披着袈裟是一切诸佛解脱之相</p>
<p>是故一切诸佛。护持声闻解脱等味大正法幢。亦是辟支佛第一大乘解脱味幢。是故求解脱者。应先读诵声闻乘等谛听其法。远离一切诸恶知识。亲近一切诸善知识供养恭敬。然后读诵方等大乘六波罗蜜。一切所作诸恶不善。皆悉发露如法忏悔发大誓愿。身坏命终于后世中。悉能成就声闻法器。斯有是处。亦是辟支佛种子。乃至大乘阿鞞跋致无上种子。何以故。善男子。复有十种依止轮。若成就是轮已。真善刹利。乃至真善妇女。则能速疾成声闻器种。辟支佛种。大乘阿鞞跋致种。何等为十</p>
<p>如是真善刹利。乃至真善妇女。信有业报具足惭愧。远离邪见及恶知识。持戒不杀乃至不饮酒。慈心一切离嗔恼害。具足悲心救济忧苦。羸劣众生得于喜心。远离两舌妄言绮语。得无诤心离悭贪嫉妒。终不依止诸邪异道。离一切疑网及众吉相。发大精进于一切法而得坚固。疾证寂静得法欢悦</p>
<p>族姓子。是十种依止轮。真善刹利。乃至真善妇女。成就十轮。则便速得声闻法器。辟支佛种。大乘阿鞞跋致种子。是名依止轮也。如是轮者。悉与声闻辟支佛共。尔时世尊欲重宣此义而说偈言</p>
<p>　于众中第一　　剃头着袈裟</p>
<p>　云何恶比丘　　破戒得供养</p>
<p>　毁禁失头陀　　诡语邪见持</p>
<p>　非器毁于道　　不应使谪罚</p>
<p>　若从彼听法　　信寂灭涅槃</p>
<p>　若得解脱者　　为彼之良药</p>
<p>　于诸余经中　　但说一乘道</p>
<p>　言无有二乘　　第一之解脱</p>
<p>　利益诸众生　　尽业报烦恼</p>
<p>　恒有悲愍心　　刹利乐正法</p>
<p>　婆罗门毗舍　　首陀等染罪</p>
<p>　欲恼于比丘　　必趣向恶道</p>
<p>　如是一切佛　　护持染袈裟</p>
<p>　诸佛解脱道　　是说名第一</p>
<p>　着于解脱服　　速疾舍恶见</p>
<p>　趣向于涅槃　　犹如药治病</p>
<p>　虽破于禁戒　　亦能灭他苦</p>
<p>　我终不听彼　　在众而布萨</p>
<p>　若为他说法　　彼此俱得福</p>
<p>　称我为世尊　　归依于三宝</p>
<p>　遮断诸恶业　　犹胜于外道</p>
<p>　譬如罗刹王　　商人入怖畏</p>
<p>　捉揽马一毛　　必度大海难</p>
<p>　破戒舍恶邪　　离烦恼罗刹</p>
<p>　是故护解脱　　诸佛之所持</p>
<p>　不恼破戒者　　必舍诸罪恶</p>
<p>　是故有福者　　欲求于解脱</p>
<p>　能护器非器　　解脱亦不难</p>
<p>　于此无势力　　愚闇于声闻</p>
<p>　非彼缘觉等　　而能说大乘</p>
<p>　不觉于缘觉　　而赞于大乘</p>
<p>　彼已破于信　　读诵大乘经</p>
<p>　不护于余乘　　身口意所犯</p>
<p>　唯说于断见　　破坏于正法</p>
<p>　后当得成人　　还堕阿鼻狱</p>
<p>　是以观众生　　勿有非器者</p>
<p>　若犯毁禁戒　　无愍矜谄曲</p>
<p>　亦应知是因　　恶口而断见</p>
<p>　非声闻缘觉　　亦复非大乘</p>
<p>　毁谤三世佛　　必趣阿鼻狱</p>
<p>　谄曲而持戒　　散心悭惜法</p>
<p>　厌恶诤贪嫉　　是名为声闻</p>
<p>　有智乐行施　　能起生灭相</p>
<p>　执心常独处　　是名为缘觉</p>
<p>　持戒不惜身　　犹如猛师子</p>
<p>　志求寂灭道　　是名为大乘</p>
<p>　守护于正法　　善说而显示</p>
<p>　得深诸法忍　　是名为大乘</p>
<p>　法器非法器　　心常行平等</p>
<p>　不染于世法　　是名为大乘</p>
<p>　是故于三乘　　智者如法说</p>
<p>　守护我声闻　　速成最正觉　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>