<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广十轮经禅相品第十四</p>
<p>复次善男子。菩萨摩诃萨有大庄严禅定轮。若菩萨成就此轮。从初发意断除五欲。是则堪为声闻辟支佛福田。一切众生守护供养。善男子。菩萨摩诃萨修禅有二一者世间。二者出世间。云何名世间禅。若菩萨依于阴相。染着欲界色界无色界修禅。依止三解脱四念处四正勤四如意足五根五力七觉分八圣道分。乃至地水火风空识等。皆悉依止而生染着。如是修禅。是名菩萨修世间禅。亦与一切声闻辟支佛共。不得名为摩诃萨也。云何名出世间禅</p>
<p>善男子。所谓菩萨能出世间放大光明。不着四念处四正勤四如意足五根五力七觉分八圣道分。如是等法皆无依止而修于禅。乃至身口意戒。三解脱门。阴界诸入。三受四大。空处识处。不用处非想非非想处。今世后世悉离空静。不依止空大空。是名菩萨摩诃萨出世间禅</p>
<p>善男子。以如是相故。菩萨摩诃萨则能成就大庄严禅轮。从初发意离于五欲。堪为声闻辟支佛福田。亦为一切守护供养。尔时世尊欲重宣此义。而说偈言</p>
<p>　为舍重担故　　修于有相禅</p>
<p>　但断于己结　　不名为智者</p>
<p>　染着而修禅　　依止于解脱</p>
<p>　取着于彼岸　　不能利众生</p>
<p>　若为弃重担　　欲利诸众生</p>
<p>　灭结修诸禅　　是名真智者</p>
<p>　若断于有爱　　为利诸众生</p>
<p>　修于无相禅　　是名摩诃萨</p>
<p>　断除众生缚　　令世间无畏</p>
<p>　寂灭而修禅　　是名摩诃萨　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>