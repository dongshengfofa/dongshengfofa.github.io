<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>宝星陀罗尼经卷第一</p>
<p>　　　　唐天竺三藏波罗颇蜜多罗译</p>
<p>　　降魔品第一</p>
<p>如是我闻。一时婆伽婆。住王舍城竹林迦兰陀池边。与大比丘众一千人俱。皆阿罗汉。诸漏已尽。所作已办。舍诸重檐。逮得己利。尽诸有结。皆得正知。心善解脱。及大菩萨一万人俱。其名曰持须弥顶童真。水智童真。地智童真。胜智童真。空智童真。明智童真。电智童真。文殊师利童真。降伏胜童真。水天童真。无垢童真。弥勒菩萨摩诃萨等而为上首。一切皆得羼提陀罗尼三摩提。具足一切法无障碍智。于一切众生其心平等。过诸魔界。善入一切如来智境界。具足大慈大悲善解方便智。皆随佛住王舍大城竹林迦兰陀池边</p>
<p>尔时王舍大城有二外道。聪慧明达过十八明处。与五百人俱。一名优波底沙。二名俱利多。而为上首。共相谓言。契同甘露。尔时长老阿说示(唐言马胜)于日初分着衣持钵。入王舍大城乞食。时优波底沙。见阿说示生希有心。我未曾见如此沙门威仪庠序。更无有人如彼比丘。我应往问。今此长老以谁为师。依谁出家。依谁求法。尔时优波底沙即往彼所到已问讯。种种语已却住一面。白长老阿说示言。以谁为师。依谁出家。依谁求法。尔时长老阿说示答优波底沙言。有释种子。勇猛精进能大苦行。于一切处最上自在。已度生死无边大海。今以大悲欲度众生。号名为佛。觉悟众生干竭苦海无与等者。我常归依求无垢法。优波底沙言。彼师为汝说何等法。以何教示。时长老阿说示答优波底沙曰。善哉快哉。谛听谛听。当为汝说。便说偈言</p>
<p>　烦恼业因缘　　世间如是转</p>
<p>　烦恼业不生　　导师如是说</p>
<p>　生老死定坏　　彼解脱无上</p>
<p>　如彼勇牛王　　如来自悟说　</p>
<p>尔时优波底沙闻此法已。远尘离垢法眼清净。得须陀洹果。而说偈言</p>
<p>　我证解实法　　永竭生死河</p>
<p>　所谓如来说　　难得甘露藏</p>
<p>　众生得息苦　　智慧能断除</p>
<p>　诸法种种修　　能作究竟道</p>
<p>　行此究竟道　　得无等涅槃　</p>
<p>尔时优波底沙说此偈已。白长老阿说示言。长老汝师如来阿罗诃三藐三佛陀今在何处。阿说示答言。长老。我师如来。今在王舍城竹林迦兰陀池边。与大比丘众一千人俱。本是外道值佛出家。优波底沙言。我今辞善知识及诸眷属诣佛出家。尔时优波底沙礼阿说示足。右绕三匝辞已而去。往俱利多所。时俱利多见优波底沙从远而来。见已白优波底沙言。仁者。诸根清净颜色怡悦必得甘露。优波底沙言。如是长老。我于今者得甘露法。谛听谛听。今为汝说我所得法。尔时俱利多即从坐起。偏袒右肩。右膝着地。合掌恭敬。便说偈请</p>
<p>　说此吉祥无忧道　　此道疾度三界海</p>
<p>　分别诸阴大怨贼　　乘此道已不还有　</p>
<p>尔时优波底沙以所闻偈。即为说之</p>
<p>　烦恼业因缘　　世间如是转</p>
<p>　烦恼业不生　　导师如是说</p>
<p>　生老死定坏　　彼解脱无上</p>
<p>　如彼勇牛王　　如来自悟说　</p>
<p>尔时俱利多闻此偈已心大欢喜。重更赞叹请说前偈</p>
<p>　苦灭寂无垢　　牟尼说此法</p>
<p>　一切烦恼灭　　诸见无知断</p>
<p>　秽恶有为空　　无我不可信</p>
<p>　重说无垢句　　我闻得涅槃　</p>
<p>尔时优波底沙。即便重为说所闻偈</p>
<p>　烦恼业因缘　　世间如是转</p>
<p>　烦恼业不生　　导师如是说</p>
<p>　生老死定坏　　彼解脱无上</p>
<p>　如彼勇牛王　　如来自悟说　</p>
<p>尔时俱利多闻此偈已。远尘离垢法眼清净。得须陀洹果。复以偈赞</p>
<p>　如此真行法　　度流之疾船</p>
<p>　此智息三苦　　能度于世间</p>
<p>　诸阴烦恼魔　　知此能调伏</p>
<p>　解脱离怨诤　　干竭于苦海　</p>
<p>时俱利多言。今佛世尊住在何所。优波底沙言。长老。我闻世尊在王舍大城竹林迦兰陀池边。与大比丘僧及菩萨众俱。我今定当与汝俱往至世尊所求佛出家。俱利多言。如是长老。可语弟子往世尊所相随出家。时优波底沙与俱利多往自众所。尔时恶魔于一念顷。闻中摩伽陀国有二外道。优波底沙共俱利多及诸眷属。聪明具足名称广远。是善丈夫。欲于沙门瞿昙法中出家学道。彼作是念。呵奇哉。若此二人于彼沙门瞿昙法中而出家者。空我境界。我应至彼二丈夫所。破其出家令着恶见。尔时恶魔于一念顷从自宫没。作阿说示形相威仪。便于中道现二人前。作如是说</p>
<p>　如我先所说　　试汝非决定</p>
<p>　如汝意所行　　宜速受欲乐</p>
<p>　一切黑白业　　因果悉皆无</p>
<p>　无生老病死　　亦无于后世</p>
<p>　福非福果业　　无有此因作</p>
<p>　释子为利说　　汝莫信故去　</p>
<p>尔时优波底沙俱利多闻此说已咸作是念。此恶魔来欲坏我等出家之事。尔时优波底沙顾谓弟子作如是言。汝等今者当忆世间所有过患。便说是偈</p>
<p>　众生为老逼　　死苦之所缠</p>
<p>　应当断彼二　　决定当出家　</p>
<p>尔时俱利多即以偈颂答魔王曰</p>
<p>　知无上善智　　持法灭三苦</p>
<p>　汝说不断贪　　我智终不动</p>
<p>　如是坚固心　　于余人所无</p>
<p>　我等出苦轮　　正智所不惑</p>
<p>　勿假师子像　　而作野干声　</p>
<p>尔时见谛诸天住虚空中赞二丈夫言。善哉善哉。汝二丈夫。于一切众生中最为上首。此道胜妙。于一切世间最为第一。此道息一切苦。此道入一切如来行处。此道一切诸佛所共称扬。所谓依佛出家。是时恶魔心生忧苦便没不现</p>
<p>尔时优波底沙共俱利多。自观己众唤诸弟子作如是言。汝等应知。我等欲度老死苦海故依佛出家。汝等若不乐佛出家可于此住。时五百弟子咸作是言。我等解法皆依师学。二师决定大处出家。二师所依出家处。我等随师。亦依彼众出家学道</p>
<p>尔时优波底沙及俱利多。与五百徒众欲往佛所。是时恶魔知彼事已。于王舍城外化作大坑。深百由旬。令彼二人不得往诣佛世尊所。是时如来以神通力。令彼二人不见大坑直道而去。是时恶魔于二人前。复更化作高峻大山。高千由旬。峻崄坚岨无有穿缺。于彼山中复更化作一千师子。威猛可畏。是时世尊以神通力加彼二人。不见大山及彼师子。又无威猛可畏之声。直道而往诣世尊所。及彼无量百千之众。围绕供养说法之处</p>
<p>尔时世尊告诸比丘。汝等见彼二善丈夫为众上首。与诸徒众来至我所。汝等见不。诸比丘答。咸言我见。佛言。此善丈夫及诸徒众我边出家。一人于我一切声闻弟子之中智慧第一。一人于我声闻众中神通第一</p>
<p>是时众中有一比丘。以偈赞曰</p>
<p>　此二聪睿眷属俱　　利益上者佛已记</p>
<p>　具智神通无所畏　　故我承迎二丈夫　</p>
<p>尔时彼比丘说此偈已即从坐起。与无量比丘众及出家优婆塞等迎彼二人。善言问讯。时彼二人往到佛所。到已顶礼佛足。右绕三匝住立佛前白佛言。世尊。我等今者求佛出家。受比丘戒修行梵行</p>
<p>佛言。善男子。汝二人名字何等。优波底沙言。底沙是父。舍利是母。我今从母。故名舍利弗。父母今者听我出家。俱利多言。憍陈如是父。目伽罗是母。我今从母故名目伽罗父母今者听我出家</p>
<p>佛言。汝等二人及诸眷属。可于我所出家具足修行梵行。作是语已。时此二人成具足戒。五百徒众未久之间。亦同二师得具足戒</p>
<p>尔时恶魔即自化身作摩醯首罗像。住立佛前说如是偈</p>
<p>　世间利智能议论　　方便胜智到彼岸</p>
<p>　彼等悉来顶礼我　　我是彼等大导师</p>
<p>　瞿昙弟子并眷属　　一切宜速归依我</p>
<p>　我今为汝当广说　　安隐寂灭善妙道　</p>
<p>尔时世尊。以偈答曰</p>
<p>　汝所说道趣恶道　　众生行者沈苦海</p>
<p>　我道能令动不动　　世间苦海悉干竭</p>
<p>　何故骜慢耐无耻　　复作矜高野干声</p>
<p>　我今退破汝魔事　　不复于我能所作　</p>
<p>尔时恶魔变摩醯首罗像。即没不现复作梵天王像。住于佛前。说如是偈</p>
<p>　烦恼有业芽　　智慧已斩除</p>
<p>　何故强于此　　勤苦利众生</p>
<p>　于世无自在　　以无堪道器</p>
<p>　牟尼病已除　　宜速入涅槃　</p>
<p>尔时世尊。即以偈颂报魔王曰</p>
<p>　我观诸众生　　过彼恒沙量</p>
<p>　以大慈悲力　　教化令解脱</p>
<p>　上中下众生　　令世间解脱</p>
<p>　众生解脱已　　然后乃涅槃</p>
<p>　何故以恶惠　　诈谄请于我　</p>
<p>尔时恶魔心生忧悔。于佛前没还自天宫。入忧恼室默然而坐。当于尔时一刹那顷。魔诸眷属互相推问。今我大王以何因缘。入忧恼室无人知者。尔时魔王五百妓女种种庄严。各持华鬘末香涂香。鼓天伎乐五百音声。第一微妙歌舞戏乐。甚可爱乐集魔王前</p>
<p>尔时魔王悲啼握手抑止悲声。如是作已暂时默住。诸妓女等复更歌舞。作欣悦状令魔欢喜。尔时魔王举手大叫作如是语。莫声莫声乃至七返。诸伎女等默然而住。尔时魔宫有一妓女名电可意声。至魔王所曲躬合掌。说如是偈</p>
<p>　汝今居自在　　如见死相忧</p>
<p>　为是担重担　　今乃生怖懅</p>
<p>　谁有胜力怨　　而忧不欢悦　</p>
<p>是时魔王说偈报曰</p>
<p>　我有大怨调伏心　　善学幻术释迦子</p>
<p>　我无方便能坏彼　　如是不久欲界空　</p>
<p>时彼妓女便说偈曰</p>
<p>　大家方便甚无量　　勤力坏彼必无余</p>
<p>　三有长缚谁能解　　贪海沉没谁能竭　</p>
<p>是时魔王说偈报曰</p>
<p>　檀那及苦行　　悲愿为罥索</p>
<p>　持空无相弓　　器仗中第一</p>
<p>　能断于生死　　诸有尽无余</p>
<p>　以空为城林　　弟子居山谷</p>
<p>　精勤常修定　　尽诸有过患</p>
<p>　方便神通力　　慈悲为伴助</p>
<p>　优波俱利等　　牟尼悉降伏</p>
<p>　于彼三界中　　方便善调摄</p>
<p>　欲空我境界　　一切悉无余　</p>
<p>尔时五百妓女于魔王边。闻叹如来所有功德。即得菩萨三昧。名离一切相电光三昧。时彼五百妓女。即以天上诸庄严具。雨天香华及天伎乐。遥向佛所供养世尊。于竹林上犹如雨下。以得如来神力加故。令彼天女遥见世尊及诸徒众。见已欢喜生清净信第一爱敬</p>
<p>尔时众中诸比丘等。见竹林间有如是相。便生疑怪。白佛言。世尊。我等昔来未曾见闻于竹林间如此瑞应香华等雨。将非舍利弗目揵连等现此相耶。何因缘故睹斯希有。尔时世尊告诸比丘。非此二人现神通相。此乃天魔五百妓女。于彼魔宫雨此香华及庄严具。持供养我。不久来此。皆于我边得受阿耨多罗三藐三菩提记。时彼魔王五百妓女遥闻佛记转复欢喜生清净信。以净信故即得不忘菩提心三昧。尔时魔王五百妓女。着一肩衣右膝着地。于魔宫中向佛方面。合掌恭敬说如是偈</p>
<p>　一切世间盲无眼　　唯佛一人名见者</p>
<p>　能竭人天渴爱河　　如来自度及一切</p>
<p>　我等云何速成佛　　人天恭敬能说者</p>
<p>　女身可厌宜应舍　　速近牟尼闻正法</p>
<p>　如来最上神通智　　开示我等为胜导</p>
<p>　持彼无上觉支宝　　无垢妙说如净灯</p>
<p>　胜力降魔无等伦　　觉悟我等当受记　</p>
<p>尔时魔宫五百妓女。从坐而起至魔王所。异口同音而说是偈</p>
<p>　如来胜德终不动　　云何于佛而生嗔</p>
<p>　此身众苦之所逼　　更起醉慢而自涂</p>
<p>　应舍此嗔决定信　　拔彼生死憍慢泥</p>
<p>　众生体性佛所知　　我等应往慈悲所　</p>
<p>尔时魔王念彼诸女。生于如是增上恶意。我今应以五种之缚。缚此五百诸妓女等。令住于此不往佛边。此五百女以得如来念力加故。而彼魔王所不能制</p>
<p>尔时五百诸妓女等。于彼魔宫欲往佛所。当发足时魔甚嗔恨。便作是念。我今自以境界之力制此诸女。即起非时毗岚大风遍满虚空。欲令诸女迷失诸方。还住我宫不见瞿昙。以佛力故尚不能起微细之风。乃至不能动一毛端。何况无量</p>
<p>尔时魔王转增忧苦。心生悔恼悲泣高声。唤其诸子及其眷属。一切魔宫大声遍满。而说偈言</p>
<p>　爱子眷属悉皆集　　我心热恼如毒树</p>
<p>　坏我神通境界力　　美言谄幻释师子　</p>
<p>尔时魔王所有男女并诸眷属。闻此音声悉皆驰赴住魔王前。彼眷属中有一魔子名曰胜智。合掌住立说如是偈</p>
<p>　此非劫烧非死相　　何故种种忧恼生</p>
<p>　此无大力能胜怨　　何故异智似愚痴　</p>
<p>尔时魔王说偈报曰</p>
<p>　今此释迦子　　坐彼林树下</p>
<p>　现前有大怨　　云何汝说无</p>
<p>　彼谄有胜力　　令我心荒怖</p>
<p>　我军并我子　　如炭入炽火</p>
<p>　名称胜丈夫　　聪睿多才艺</p>
<p>　现集及未集　　今悉归依彼</p>
<p>　我怨以诈亲　　谄智力甚诤</p>
<p>　高名胜智人　　悉为法钩牵</p>
<p>　今此诸侍女　　于我无悲心</p>
<p>　见舍昔所爱　　尽往沙门所</p>
<p>　指我以为证　　今日归依彼</p>
<p>　一切三有地　　谄幻悉令空</p>
<p>　彼虽有大力　　我破令作灰</p>
<p>　我辈一切众　　应当勤所作　</p>
<p>尔时魔王一切诸子。并其内外所有眷属。悉皆合掌咸作是言。我等一切悉皆严驾。以神通力而自加被。以此境界示彼令知。退彼释子令碎如灰。若当胜者我等善好。若不胜者当归依彼。我等往昔大军围绕。诣菩提树面睹释子。独一无侣以神通力。我等军众尽皆退坏。况复今时无量徒众悉皆成就。时魔报言。且去子辈。若能杀彼沙门瞿昙。当须回还。若不能者亦须还宫而自守护。是时魔王即以左右十二万众。复过此数乃至八万四千由旬。所有兵众悉皆遍满。复以迅疾神通之力。现大黑风。吹大黑云。雨大炬火。悉皆遍满一切四洲。复以手击须弥山王。一切四洲悉皆震动。复出最恶可畏之声。须弥山王及诸山王。大地峰石一切惊动。由此震击小大池河。及大海水悉皆波浪。一切诸龙大龙夜叉大夜叉。见是事已踊上虚空。此诸魔众住须弥顶。复掷大石等由旬量。于中摩伽陀国如大暴雨振击惊动。复雨刀杵挝镵大石月钐曲撩短槊铁把虎牙大棒及大月箭犹如雨下</p>
<p>尔时世尊即入碎魔军场三昧。于虚空中所有兵仗及大炬火变成华雨。所谓优钵罗华雨。波头摩华雨。俱物头华雨。分陀利华雨。曼陀罗华雨。摩诃曼陀罗华雨。雨中摩伽陀国。复变可畏惊动之声。为彼种种微妙音声。所谓佛声法声僧声。波罗蜜声神通声。阿毗跋致声。受职声。四魔退声。往菩提道场声。乃至取俱声不取俱声。复变此四洲一切大地所有药草丛林山石土地皆成七宝。是时世界无有风尘一切恬静</p>
<p>尔时世尊现其身相过于梵世自在而转。从其身分一一诸相。乃至无见顶相出大光明。遍照三千大千世界。普皆大明。是时三千大千世界。所有天．龙．夜叉．乾闼婆．阿修罗．伽楼罗．紧那罗．摩睺罗伽．薜荔多．毗舍阇．鸠槃茶．人．非人．等。地狱畜生阎罗世界。如是一切悉见世尊及大光明。是时天龙夜叉人非人等。各与若干百千眷属。地及虚空来诣佛所散华供养。到已右绕赞叹礼拜。是时地狱及诸畜生阎罗世界。无量百千阿閦毗俱胝那由他等。各自忆念先种善根。称南无佛陀。恶趣终已生于天上</p>
<p>尔时魔王所有诸子二万二千并诸眷属。见佛神变如是相已。各于佛所得希有信。共彼五百魔王妓女礼世尊足。合掌恭敬以偈赞叹</p>
<p>　妙色净身映智海　　名称高远无不至</p>
<p>　金色光焰类须弥　　我等无怙归依彼</p>
<p>　众生失道无能见　　如来智日能明照</p>
<p>　养护众生永不退　　亲导我等归依彼</p>
<p>　积集智藏富无量　　解脱心性如虚空</p>
<p>　慈悲润泽随机说　　一切成就归依彼</p>
<p>　生死旷野难济越　　如来解脱能开示</p>
<p>　巧说因果能显了　　住第一慈归依彼</p>
<p>　境界幻炎如水月　　无智翳闇着诸欲</p>
<p>　佛为医王救世间　　是故我等归依彼</p>
<p>　佛真法桥渡四流　　富有七财恒资给</p>
<p>　世尊正道示世间　　大悲我亲应供养</p>
<p>　我等恶意向如来　　今悉忏悔第一觉</p>
<p>　所有诸恶能永断　　愿佛受我最上依</p>
<p>　我等悉舍魔部党　　共发无上菩提心</p>
<p>　普请一切众生类　　菩提大愿至无余</p>
<p>　佛能显示我胜行　　如我所行波罗蜜</p>
<p>　如来所说无异说　　几法具足到菩提</p>
<p>　所散佛华成华盖　　示现无量诸刹土</p>
<p>　我今顶礼两足尊　　愿涅槃乐利世间　</p>
<p>尔时一切魔诸眷属并魔妓女。各持天华遥散佛上。以佛世尊神力加故变成华盖。遍覆十方无量俱胝那由他百千恒河沙诸佛刹土。复过此数变成华盖。遍覆十方现在诸佛。于虚空中邻盖佛顶。时彼魔王五百妓女并诸眷属。一切悉见十方无量阿僧祇诸佛刹土安隐说法。及见彼佛眷属围绕众坐微妙威仪炽盛。及见华盖住上虚空邻覆佛顶。彼彼诸佛皆同一色。形相示现悉皆同等。唯彼世尊在师子座。种种眷属功德庄严所现不同。又闻诸佛音声遍满句义说法。此魔眷属以佛世尊念所加故。得见如是神通变化。既见此已。第一爱乐生清净信。礼佛足已佛前听法</p>
<p>尔时魔王所有诸子。并诸眷属十二频婆罗。退还魔宫白魔王言。我等广作如此恶事。乃至不能毁坏瞿昙一毛孔等。尔时复有二万诸魔归依如来佛前听法</p>
<p>尔时魔王既失威德。复大嗔怒发如是言。我于今日无异觉意。乃至不能诛灭释种所生之子令彼灭坏。云何此住。便还魔宫。入忧恼室。默然而坐。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 