<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>宝星陀罗尼经卷第五</p>
<p>　　　　唐天竺三藏波罗颇蜜多罗译</p>
<p>　　相品第五</p>
<p>尔时三千大千世界百亿诸魔生如是念。今佛世尊入王舍城门。我等应以最上庄严。严饰此城门之内及彼地方。如彼城外天龙夜叉之所庄严</p>
<p>尔时世尊以他心智知百亿魔心之所念。欲以神通最上色相庄严佛处。是时世尊以神通力。于王舍大城十二门内。一一门中皆有如来及诸大众。共入城门。时百亿魔即以神通种种庄严胜中胜者阿僧祇等诸庄严具。严饰城门及地方城壁诸树。地上虚空胜妙庄严而庄严之。时百亿魔并诸眷属。或有作于梵天之形。乃至作于大仙之形。于诸重阁窗门楼橹却敌树间诸处地及虚空各于中住。以种种华末香烧香金粟银粟。以摩尼真珠及种种庄严以严衣服。并诸绮绣庄严具等普雨供养。又以种种天之音乐击鼓拍手。种种赞叹歌咏如来无量功德。悉皆聚集供养世尊。以如是第一最胜庄严大希有相。所未曾有所未曾闻</p>
<p>尔时世尊住城门下。以右足指触城门阈。应时无间一切三千大千世界普皆震动。及此三千大千世界所有释梵日月护世大自在天。天龙夜叉乾闼婆阿修罗伽楼罗紧那罗摩睺罗伽等主。地天水天大海诸山城邑等天。及诸男女童男童女天仙等众。乃至阿迦尼吒天宫已来。所有众生得大滋味色貌光泽。彼一切众见地大动光照觉悟。于王舍大城地及虚空围绕而住。乃至华香黑栴檀末散佛供养。是时世尊释迦牟尼佛。以神通力令彼散华乃至末香普遍十方微尘等刹。一一方分所有清净及不清净。空不空等诸佛刹土。悉皆供养供给彼佛。彼彼佛刹此所散华。并诸末香庄严具等。皆出如是偈句之声</p>
<p>　汝等疾觉悟　　观不放逸行</p>
<p>　最上菩提因　　流转甚生死</p>
<p>　我今拔济汝　　宜速舍世事</p>
<p>　忆往昔誓愿　　时到熟相应</p>
<p>　各得菩提记　　牟尼因陀罗</p>
<p>　利益世间故　　今入王舍城</p>
<p>　大仙胜无忧　　已降百亿魔</p>
<p>　转清净法轮　　应当大欢喜</p>
<p>　如是利世间　　普示勇健事</p>
<p>　解脱世间苦　　今为摩利沙</p>
<p>　当得菩提故　　今授汝等记</p>
<p>　速往彼刹土　　见妙好庄严</p>
<p>　自然如是得　　入彼无忧城</p>
<p>　渐次菩提行　　决定当得佛　</p>
<p>尔时十方微尘等一切佛刹彼彼大众。以佛力故。悉见此佛竹林大众菩萨摩诃萨各各三昧思量。是时竹林所有菩萨摩诃萨思惟住者。并诸声闻大声闻。皆见世尊于王舍城门调伏住待。彼诸大众随世尊后住。见大庄严具中出诸偈已。悉皆遍满十方一切微尘等净不净空不空一切佛刹。彼诸佛刹所有菩萨摩诃萨及住声闻。闻此声已作如是念。何处有此法声遍满如是可意声。如是美妙。如是可爱。如是可乐。如是可喜。如是劝发。如是大功德称扬之声。及见华末香雨。雨于十方无量庄严。无量华香细末之雨。时彼菩萨摩诃萨及大声闻。舍所作业皆大惊叹</p>
<p>尔时释迦如来即入三昧。名依佛庄严严饰三昧。入三昧已应时无间一切娑婆世界及十方一切微尘佛刹所有大众。悉见此佛刹中如是大庄严相。如彼未来世中普见如来净无染聚世界功德庄严。唯无一事。谓城壁等而自然庄严。一切十方诸佛刹土微尘等世界诸佛世尊。普见释迦如来住王舍大城。光明赫弈甚大端严。彼诸佛刹所有大菩萨摩诃萨等及大声闻。闻此偈已各皆忆念观于四方。见此世界如对目前。以一切诸佛境界力故。及见诸天种种庄严。时彼菩萨摩诃萨等及大声闻作如是念。我等决定往于彼土大集会中庄严之处。及彼佛刹功德庄严普观察之。见释迦如来已修行供养我等于彼佛所。得阿耨多罗三藐三菩提记。时彼十方一切佛刹微尘等世界。诸菩萨摩诃萨等及大声闻。释迦如来神力加故。各自佛刹。于刹那罗婆摸呼多顷。彼没此现到娑婆世界。时彼十方一一方分无量无数佛刹。微尘等菩萨摩诃萨。一切悉来到此佛刹。地及虚空遍满而住。彼诸菩萨摩诃萨等。各依菩萨种种善根若干力故。修营供养释迦如来。且置是事。或有菩萨于此佛刹。雨种种华一切遍满。为供养事供养世尊。或有雨于种种真珠。乃至或有金银毗琉璃颇梨。石藏宝摸萨罗。牛头栴檀。龙坚栴檀。多摩罗叶。悉以为末而满虚空。为供养事供养世尊。或有雨于种种严饰诸庄严具衣服绮绣。为供养事供养世尊。或竖种种幢幡华盖。为供养事供养世尊。或烧种种之香。或散种种宝鬘。或击种种伎乐。或有示现种种歌舞。或有种种香水雨此方地而洒润之。或有种种宝器盛种种宝。于世尊前捧持供养。或有种种宝器盛满香水。以华果叶而庄严之。于世尊前捧持供养。或有种种宝树种种天衣。华果庄严举手捧持。于世尊前为供养事。或有化作大梵天身合掌佛前。乃至广说如前所作。或有化作师子之形。于世尊前如是礼拜。彼诸众生以佛神力。及自善根加护力故。互相观视。于自眼根不取诸色。以佛世尊现如是相及魔王所作。大境界天之所作若干境界。及以如来自念处正断神足根力觉道。十八不共法诸佛境界若干变现。随世尊后入王舍大城。向彼中街莲华之所。世尊到已以右手掌摩莲华叶而挽住之。时彼莲华因挽动故。于此佛刹。一切魔宫魔所坐处悉皆振动。彼魔男女所有眷属。及诸徒众所居住者。皆生怖畏惊愕而住。自相谓言。无因无缘我此宫室如是震动。莫复我等魔王境界自失位耶。莫复我等所住宫室灭没之法于此起耶。我等今者决须观察</p>
<p>时彼诸魔。见此事已作如是念。此佛刹土昔是五浊。谁复今者能令如是微妙庄严甚可爱乐。时彼诸魔。于自境界所居住处。并诸眷属悉不复见。唯见释迦如来三十二相大人之相。具足庄严光明赫弈甚大显照。于此一切三千大千世界及一切佛刹。种种诸相色貌现住众生普遍。而无有一可识众生。时彼一切无量众生。于世尊前悉见修营为供养事。时彼诸魔作如是念。我等决定往彼释迦如来所。见已礼拜并诸所问。我等魔王并诸眷属。今日悉皆何处去耶。尔时此佛世界百俱胝魔。并诸眷属往世尊所。到已恭敬于佛前住。时彼魔王向佛曲躬。合掌恭敬说如是偈</p>
<p>　我以清净心　　归依于世尊</p>
<p>　速放我令去　　从今行法行　</p>
<p>尔时世尊以偈答曰</p>
<p>　我不障一人　　来者及去者</p>
<p>　汝若能知道　　随汝欲所去　</p>
<p>尔时魔王复说偈曰</p>
<p>　如我所欲去　　所乐自宫室</p>
<p>　今见五种缚　　瞿昙之所缚　</p>
<p>尔时世尊以偈答曰</p>
<p>　我断诸分别　　自解脱世间</p>
<p>　我既解脱缚　　令他离恼害　</p>
<p>尔时世尊。即以佛眼观视一切此佛刹土地及虚空众生遍满。而说偈言</p>
<p>　汝等今当听　　一切普来者</p>
<p>　弃舍诸疑惑　　且各默然住</p>
<p>　世间佛难值　　法僧值亦难</p>
<p>　具足净信难　　菩提行复难</p>
<p>　亲于世尊前　　得闻法甚难</p>
<p>　能修于诸忍　　此一时亦难</p>
<p>　调伏心为难　　及修于空行</p>
<p>　能断诸分别　　一切世间恶</p>
<p>　菩提行难得　　如我先所行</p>
<p>　我当为汝说　　但说一华分</p>
<p>　暗阴令灭坏　　示现无上道</p>
<p>　所得菩提者　　今当断三垢</p>
<p>　听大师善说　　度彼岸诸流</p>
<p>　舍诸大渴爱　　建立三解脱</p>
<p>　安立三护等　　三界诸烦恼</p>
<p>　散灭令无余　　汝为供三宝</p>
<p>　复为法故来　　世尊天及魔</p>
<p>　三世加护故　　三世惑覆心</p>
<p>　皆得最胜断　　得解脱三界</p>
<p>　灭烦恼之忍　　及四种颠倒</p>
<p>　颠倒诸凡夫　　分别无体性</p>
<p>　彼非有忍器　　眼等着诸色</p>
<p>　身口意覆翳　　彼无四禅定</p>
<p>　亲近于生死　　聪明智慧者</p>
<p>　能修于禅定　　彼今得解脱</p>
<p>　离于四颠倒　　及解脱众生</p>
<p>　自在拔四流　　解知诸起灭</p>
<p>　所有调柔者　　当得度彼岸</p>
<p>　菩萨具四行　　及以无所畏</p>
<p>　正智皆能断　　众生诸有缚</p>
<p>　能解知五阴　　无漏离罥缚</p>
<p>　不复数数生　　到有海彼岸</p>
<p>　汝等诸佛前　　速发露诸恶</p>
<p>　诸恶断无余　　到彼无畏岸</p>
<p>　所有生死苦　　随受有为者</p>
<p>　数数生诸有　　随遂于恶友</p>
<p>　当远离恶友　　断除于恶见</p>
<p>　忆念生死苦　　修习第一义</p>
<p>　当饮无上水　　应修习于空</p>
<p>　第一义无体　　无实亦无相</p>
<p>　六根犹如空　　此中无作者</p>
<p>　分别相如是　　唯分别无法</p>
<p>　六受及六爱　　六触为其本</p>
<p>　六触入如是　　亦须解知空</p>
<p>　观察无一切　　如法自体性</p>
<p>　无起亦无灭　　此中见无实</p>
<p>　诸法同法性　　三世无一物</p>
<p>　若知无热恼　　此道最无上</p>
<p>　离十三我相　　众生想分别</p>
<p>　如是修羼提　　此彼得解脱　</p>
<p>尔时世尊。以无碍福力而无所畏。依种殖善根故能变现出大圆音声遍十方。说如此偈</p>
<p>尔时十方无量阿閦毗恒河沙譬喻等诸空不空五浊世界。悉皆闻此圆音演说。闻此声已彼刹那顷。如是一一无量佛刹。无量无数百千俱胝那由他等。所有众生甚无所欲。唯有清净爱乐之心。于往昔所得阿耨多罗三藐三菩提更不退转。或得种种三摩提羼提陀罗尼。于此佛所集无量无数众生。闻如此句义文字已即得阿毗跋致。复有无量无数众生。于三乘法各随得度</p>
<p>尔时光味菩萨摩诃萨。以己神力化作七宝阶。以华遍布其上为莲华座。欲令如来升此座故。向佛恭敬曲躬合掌。说如是偈</p>
<p>　佛一切智月　　观世老病死</p>
<p>　忧患所没溺　　世间动不动</p>
<p>　为彼作法桥　　佛观满刹土</p>
<p>　无量大众生　　悉皆合掌待</p>
<p>　分布施法会　　示现己所得</p>
<p>　破众生烦恼　　无比方便智</p>
<p>　于此普示现　　佛升莲华座</p>
<p>　普雨大法雨　　十方一切佛</p>
<p>　及余智大仙　　与佛作证明</p>
<p>　牟尼因陀罗　　降伏大魔王</p>
<p>　自性空无有　　知法如虚空</p>
<p>　忆念昔誓愿　　转无上法轮</p>
<p>　今当拔众生　　住于四流者</p>
<p>　人中师子王　　佛今知此法</p>
<p>　令度三有海　　佛说无等法</p>
<p>　除众生罪垢　　世尊大智慧</p>
<p>　利益诸众生　　安置善逝道　</p>
<p>尔时世尊。如其所化宝阶之上钵头摩座升莲华台。如来坐已。遍观十方一切大众告魔王言。汝今于此应生欢喜。由汝因缘今得此处大集法门。说此法时。无量无数所有众生。今世来世皆得解脱。处胎殃横老死四流。普各得度住吉祥道。又复令得虚空等智。魔王汝今此处为首。令诸众生善根增长。魔王汝可请我说法。令此众中高慢众生。度诸流故而为说法。是时魔王说如是偈</p>
<p>　瞿昙若无过　　及无嗔慢者</p>
<p>　云何惊动我　　今此说大法</p>
<p>　若有此嗔慢　　云何得解脱</p>
<p>　我今未审知　　牟尼为我说　</p>
<p>尔时世尊。即以偈颂答魔王曰</p>
<p>　我处十月胎　　同彼人中事</p>
<p>　汝魔欲害我　　我都无秽憎</p>
<p>　我忍度诸恶　　秽恶悉无余</p>
<p>　我既出生已　　汝复动大地</p>
<p>　雨石来害我　　复欲断我乳</p>
<p>　令乳速干竭　　无量不爱事</p>
<p>　何种而不作　　我住禅定时</p>
<p>　遣诸女恼我　　我又乞食时</p>
<p>　障他令不施　　请我作国王</p>
<p>　令我轮生死　　踰城出家时</p>
<p>　复令夜黑暗　　兵众围绕城</p>
<p>　是皆汝所作　　我乘神通往</p>
<p>　复放大风雨　　令地为沟坑</p>
<p>　沙石高满路　　我住寂静林</p>
<p>　现作畏恶声　　于彼苦行处</p>
<p>　吹作切寒风　　在河欲度处</p>
<p>　汝复放暴流　　现作猛师子</p>
<p>　复欲令杀我　　我欲饮食时</p>
<p>　汝以毒和食　　我往菩提树</p>
<p>　雨下金刚雹　　刀箭雨器仗</p>
<p>　袈裟法衣服　　悉欲令涂污</p>
<p>　我处金刚座　　利益诸众生</p>
<p>　彼时汝亦遣　　诸女来恼我</p>
<p>　汝并将军众　　不忆害我时</p>
<p>　我无微尘意　　于汝作恼乱</p>
<p>　我证无上道　　已曾降伏汝</p>
<p>　汝今乃无耻　　复说是恶语</p>
<p>　往以恶方便　　恼大迦叶等</p>
<p>　无量众生善　　汝皆所灭坏</p>
<p>　汝既无悲怜　　今复欲害我</p>
<p>　我入城乞食　　复放凶醉象</p>
<p>　调达放大石　　三月食大麦</p>
<p>　孙陀罗恶声　　火坑恶毒食</p>
<p>　是皆汝所作　　决定重恶业</p>
<p>　汝昔向道树　　威力并军众</p>
<p>　以无量刀箭　　持来欲害我</p>
<p>　不动我一毛　　何故复住此</p>
<p>　如为醉毒涂　　起发俱胝魔</p>
<p>　那由他众生　　来满此佛刹</p>
<p>　如是证知我　　我住慈悲心</p>
<p>　怜愍于一切　　而汝常于我</p>
<p>　极作恶障碍　　此诸牟尼尊</p>
<p>　因陀罗牛王　　悉现证知我</p>
<p>　我今于恶时　　施作于佛事</p>
<p>　我为众生故　　住于解脱心</p>
<p>　纵汝加诸恶　　我终不舍忍</p>
<p>　我无嫉妒意　　秽恶诸过患</p>
<p>　我为随摄汝　　如是常勤劳</p>
<p>　我欲寂灭汝　　今应请我说</p>
<p>　甘露第一法　　令三界寂灭</p>
<p>　为汝除恶业　　汝速清净意</p>
<p>　于我生依怙　　我常清净心</p>
<p>　欲令汝解脱　　汝常怀恶心</p>
<p>　应当舍恶见　　意作清净信</p>
<p>　汝今当觉知　　不久得授记　</p>
<p>尔时魔王。复于佛所倍增嗔恨。从此欲去自知五缚。即欲出于可畏之声复不能出。以己嗔力发热毒气。其气猛盛欲害如来。是时世尊以慈善力。变此恶气为苏摩那华盖。普遍十方一切佛刹。于一切诸佛寿命安隐现说法者。苏摩那盖于虚空中近佛顶住。时彼佛刹所有菩萨摩诃萨各各请问。今此华盖从何而来。是谁神力之所变化。时彼诸佛各答所问。诸菩萨言。诸善男子。彼有世界名曰萨诃。五浊不净。有佛世尊。名释迦如来阿罗诃三藐三佛陀。以本愿力故。成阿耨多罗三藐三菩提已。现在说法。为欲摧灭诸魔境界力故。竖立一切诸佛力无所畏佛境界故。一切诸佛教法三宝种灯令久住故。一切善根增长故。以精进神力变化降伏一切外道之怨故。一切惊怖不吉诤论。恶梦恶相内外怨敌。斗诤系缚言讼不和。水旱荒俭非时之雨。寒热风湿疫气病疠。恶声销灭故。一切天龙夜叉人非人等悉令回向故。一切刹利亦令回向故。一切四姓诲以法义。然智慧炬示以正路故。一切家宅城邑聚落人主断事。国王王宫市廛之处。悉令回向故。一切星耀昼夜度数。半月一月时节年岁。悉皆正行故。一切五谷华果药草。悉皆成熟故。一切工巧生业处所不令散失所作成就故。一切身口意业过患悉得销灭故。善作筹量念慧总持。勇猛无畏色相乐说。悉皆增长故。一切法无障明觉四圣种法作受持故。光显大乘增长菩萨摩诃萨安慰阿毗跋致地金刚心作护持故。作十地一味故。解无生法忍受佛职建立菩提故。所化众生如所随摄转大法轮。大悲普覆一切众生。住波罗蜜。住无上道。雨于法雨。以法滋味充足众生故。满足一切诸佛之事。解脱一切四魔境界故。建立无余涅槃之界故。有陀罗尼印。名金刚摧碎心高缘法等句入差别记。欲说故。一切过去如来阿罗诃三藐三佛陀。名金刚摧碎心高缘法等句陀罗尼印入差别记。受持互相随喜。及现在十方诸佛住世寿命将养。一切诸佛亦说彼金刚摧碎心高缘法等句陀罗尼印入差别记。现说受持互相随喜。于未来世十方世界。诸余如来阿罗诃三藐三佛陀。所有诸佛当出于世。亦说此金刚摧碎心高缘法等句陀罗尼印入差别记。亦当说受持互相随喜</p>
<p>尔时彼诸佛刹所有菩萨各各请佛。白言世尊。此是何法。我昔未闻金刚摧碎心高缘法等句陀罗尼印入差别记。能作如是无量利益。能具足如是不可思议法利。能作一切法无障碍明。乃至寂灭。诸佛世尊说此金刚摧碎心高缘法等句陀罗尼印入差别记时。一切魔力境界磨灭。乃至于彼无余涅槃而般涅槃。于诸众生无量利益无量安乐。为欲怜愍一切世间。利益安乐无量天人众生聚故。时彼诸佛告彼菩萨作如是言。善男子。我亦共汝往彼娑婆世界释迦如来阿罗诃三藐三佛陀之所住处。所有十方现在世尊寿命将养。诸余世界彼诸世尊。共一切菩萨前后围绕。并声闻僧侠侍于前。彼诸世尊亦当往彼释迦如来大集会所。彼释迦如来共诸佛。亦当说此金刚摧碎心高缘法等句陀罗尼印入差别记。当共受持。当互随喜。利益众生遮恶业行。为满贤行满无上智故。一切诸佛今悉集彼。与诸菩萨声闻僧等围绕夹侍。今悉现前在彼佛所。若汝欲得此金刚摧碎心高缘法等句陀罗尼印入差别记。应往彼听。及欲供养无量无数恒河沙等之所譬喻一切佛刹诸佛世尊。一时现在及欲见彼。昔所未见诸佛境界。菩萨境界。诸天境界。诸魔境界。佛刹庄严之所严饰。及欲见彼昔所未见无量佛集者。今正是时。可共我等往彼世界释迦如来所住之处大集法会。时彼菩萨摩诃萨各白佛言。如是如是。大德世尊。我等当与如来俱往彼处娑婆世界释迦如来所集法会。于彼佛所昔所未闻。为听彼法金刚摧碎心高缘法等句陀罗尼印入差别记故。我等于彼无量无数诸佛世尊。一时一集住世将养者得供养故。及闻彼法。我等于娑婆世界。得见彼四种神通境界严饰普庄严事。及见彼大集法会庄严。我等若往彼佛刹说陀罗尼时。得容止处不。及得承事供养彼佛听法以不。又彼如是所集徒众菩萨摩诃萨得供养不。时彼诸佛各各告彼诸大菩萨摩诃萨及大声闻作如是言。诸善男子。汝等莫疑于彼世界有容止处不。何以故。诸佛境界入无边平等智巧。无边成熟众生。无边广博空处。诸善男子。彼释迦如来大巧方便具足。善男子。所有众生众生界所摄者。但界入所依处。彼诸众生。若一一众生。假使如须弥等身。彼释迦如来。能令一切无量众生。如是等身入芥子中。一一众生所居之处。皆得广博空处。远不相见一切众生。如是大身入一芥子。而不觉知有增减相。复次善男子。所有地界是坚[革*卬]者。释迦如来。悉能令彼一切地界入一最细邻虚尘中。彼大地微尘亦不觉知有增减相。是名如来巧方便智如是具足。复次善男子。一切水界所有津润。释迦如来。悉能令彼一切水界入一最细毛端之中。彼一毛端一切水界。亦不觉知有增减相。复次善男子。一切火界所有暖相。悉能令彼一切三世所有火界入一最细邻虚尘中。而彼火界入细微尘行自境界。犹如广博虚空之处。复次善男子。所有风界可觉者。释迦如来悉能令彼一切风界入一毛孔。彼一切风于一毛孔行自境界。犹如广博虚空之处。复次善男子。十方佛刹一切众生及彼四大。释迦如来悉能令彼入一最细邻虚尘内。一切众生并彼四大。行自境界所用之事。犹如虚空不相娆乱。亦不觉知彼一微尘有增减相。是名如来巧方便智如是具足。复次善男子。乃至三世所摄众生。六入行取愿持语言。音声文字言说三行。作业阴界分别长养。种种所作。彼一切众生往昔已来。三世所摄六趣生死起灭。乃至一切众生三世所摄。过刹那。罗婆。牟忽多者。乃至一切众生三世所摄。乃至及一切众生三世所摄受。所受苦乐觉知。彼一切一刹那顷。彼释迦如来悉能觉知。若干诸相悉具足知。而如来不分别。无分别无思念。如三世际悉知是相。善男子。诸佛入境界智方便。平等成熟众生方便具足。尔时诸佛说释迦如来如此相时。种种诸方彼诸如来各各徒众。无量无数百千菩萨。愿智神通胜妙境界。皆度彼岸。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>