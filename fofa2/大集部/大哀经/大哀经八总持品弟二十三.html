<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大哀经卷第七</p>
<p>　　　　西晋月氏三藏竺法护译</p>
<p>　　八总持品弟二十三</p>
<p>时有菩萨名师子英。在会中坐。问总[敖/力]王菩萨。唯族姓子。菩萨所立。于何总持而皆受持。诸佛所说所演经典不可穷尽。则以善教悦可众生。靡不忽然如冥睹明。总[敖/力]王菩萨。报师子英。菩萨所住此八总持。悦可众生使得开达。其慧无穷。何谓为八有总持。一名净光音。二名无尽法藏。三名无量退进。四名海印意。五名莲华严。六名入。无碍印。七名入分别辩。八名建立佛庄严。是为八。菩萨住此有所畅说。悦可众生。时师子英。复问总[敖/力]王菩萨。仁族姓子。宁可屈意垂哀一切。复重解此八总持谊广演其旨。设诸菩萨闻此总持。所得辩才必当勤学。总[敖/力]王曰。族姓子听。今为仁说八总持谊广散所归。何谓净光音。假使菩萨住此总持。其所入门无所挂碍。甚为鲜洁归乎坚要。其意正立而说经典。其音通彻闻一佛国。或二或三或四或五。或十二十三十四十五十诸佛国土。或百或千。其音教告诸佛国土。或十二十三十四十五十百千亿诸佛国土。闻其音教。或复通彻无量无际诸佛国土。从意所乐。欲令音教通乎几何诸佛国土。多少无极悉能堪任。恣意所欲一师子坐。而为十方一切众生。讲说经法。欲令二十里众人得闻。或三十里。或一须弥。或至梵天。从其众生本意应说。处师子床建立其志。为诸众生讲说经法。悦可其心靡不开解。身适处于师子座已。十方诸佛皆现其身。诸佛说法皆得闻之。适闻已后得总持力。悉识念之未曾复忘。以斯法典解达其谊。其所说法诸可听受。无能遏断。入于一文音响之事。皆能演说一切文字。普入诸响诸因缘句。入文字故入无量门。说于诸法无有来相。诸法无处无所住故。诸法自然无反覆故。诸法怀来无所到故。用清净故。诸法无根。用无有处所生无生故。诸法无边无所成故。诸法无尽无所住故。诸法无生无所行故。诸法不起无所作故。诸法不有无因缘故。诸法不乱无等御故。诸法不灭无有生故。诸法无行无所愿故。诸法无戏。无有想念应不应故。诸法无言永入无行故。诸法无教。用有所说而有失故。诸法无嗔无有恨故。诸法无想无所著故。诸法无念无有虚故。诸法无猗无所望故。诸法无诲于空等故。诸法无辞用无思故。诸法无究无师主故。诸法无生无有教故。诸法悉净无有来故。诸法无我我自然故。诸法无人甚清净故。诸法无寿无长存故。诸法无命入于谊故。诸法实空于内寂故。诸法无想。其本际者无有际故。诸法无愿无所受故。诸法无行用无为故。诸法无为。以越所起章句行故。诸法不坚无所依故。诸法无著无所习故。诸法自然用无身故。诸法无作所作净故。诸法无业无所入故。诸法无报无所合故。诸法无合无所坏故。诸法无舍无所取故。诸法无眴不可捉故。诸法无获无所指故。诸法无触无所造故。诸法无漏无流处故。诸法无有志无成故。诸法清净无[番*去]党故。诸法无属无若干故。诸法无色四大无常故。诸法无痛无所遭故。诸法无想越众念故。诸法无行离诸欲故。诸法无识无所慕故。诸法无界如空等故。诸法无舍越诸界故。诸法无境无所由故。诸法无贪无所想故。诸法无像无处所故。诸法无形无所降故。诸法无浊除诸愦故。诸法无忆无所执故。诸法无想无有二故。诸法无岸度界迹故。诸法无怙离所在故。诸法无常缘不诤故。诸法无名无所怪故。诸法无杂各随行故。诸法无住无所存故。诸法无烂无所烧故。诸法无恶离诸恶故。诸法如水洗诸垢故。诸法无灾甚清净故。诸法甚清净不可数故。诸法无计无所著故。诸法无求无有动故。诸法无摇不可震故。诸法无为与空等故。诸法虚无无所为故。诸法无根无所行故。诸法无现无所曜故。诸法无照舍诸明故。诸法无比无有邪故。诸法无偏等慌惚故。诸法无冥无所视故。诸法无晃无部党故。诸法无罪离于舋故。诸法歌颂作善业故。诸法入虚用侵欺故。诸法无进无所立故。诸法无见无有类故。诸法无有尝无有味故。诸法无柔无细滑故。诸法无识无诸法故。诸法无缘离心意识故。诸法无惟道平等故。诸法本净。以灭诸入不复生故</p>
<p>如是族姓子。菩萨已逮净光音。于诸因缘文字章句。咨嗟其谊。若于一劫复过一劫。颁宣经典。不舍诸缘文字章句。随时所应不以为难。取要言之。一切诸文各各诸字。以一一文为众说法。于彼文字而无穷尽。善住法眼谛演辞谊。其言粲丽。于是菩萨住于总持。究畅清净威仪随时。辩才鲜明其心显曜。遵修慈心。其所布施亦复清净。法施衣食俱无所吝。其戒清净行无缺漏。忍辱清净心不怀害。精进清净造安隐业。一心清净寂然无冥。智慧清净舍于闇昧。广有所照其业清净。无所违失。其目清净三眼无垢。其耳清净得天耳听。闻诸如来所讲说业。其鼻清净。闻于如来戒法之香。其舌清净。无可意味志道法味。其身清净。所生一切不为胎垢之所沾污。其心清净。善权随时普入诸法。其色清净相好庄严。所闻清净。悦耳之音而无乱响。其香清净。戒闻施香所见被熏。其味清净。味味复味成大人相。细滑清净。手脚柔软犹如幼童。其法清净逮法光明。其意清净。所闻经法怀忆不忘。其志清净越魔径路。行步清净。普入深妙无极经典。菩萨已住于此总持。自恣从志告诲教授。几何佛土光明所照。其数亦然。又其光明。演出一切十方诸佛所演法教。以用逮致于此总持。因得殊特无言辞故。是族姓子。净光音总持也。所可演出。若有所入所可称说。不可限量。此净音总持。分别所趣不可思议。言辞无极所决无限。所摇方面旷而无际。入无挂碍</p>
<p>佛言族姓子何谓无尽法藏总持。谓色无尽。以色无常故。曰无尽说色无常。以色苦故亦说苦恼。色无我故亦说无我。色寂然故亦说寂然。色恍惚故亦说恍惚。色如沫故亦说聚沫。色如幻故亦复说幻。色如野马故亦说野马。色如水月故亦说水月。色如梦故亦说梦。色如呼响故亦说呼响。色如形影故亦说形影。色如照面像故亦说面像。色无有故亦说无有。色无学故亦说无学。色无究竟故亦说无究竟。其色空故亦说于空。色无想故亦说无想。色无愿故亦说无愿。色无行故亦说无行。色无生故亦说无生。色无起故亦说无起。色本自然故亦说本自然。色用本无故亦说本无。色过去自然故。亦说过去自然。色当来自然故亦说当来自然。色中自然故亦说中自然。色憺怕故亦说澹泊。色静嘿故亦说静嘿。色无游故亦说无游。色无戏故亦说无戏。色不可思议故亦说不可思议。色无貌故亦说无貌。色无体故亦说无体。色无人故亦说无人。色无寿故亦说无寿。色无命故亦说无命。色无养故亦说无养。色愚騃故亦说愚騃。色不仁故亦说不仁。色无神故亦说无神。色如束薪故亦说束薪。色如草木墙壁瓦石之类。故亦说草木墙壁瓦石之类。色如诳相故亦说诳相。色为四大故亦说四大。色无声故亦说无声。色无教故亦说无教。色不可得故亦说不可得。色念净故亦说念净。色缘起故亦说缘起。色无断故亦说无断。色非常故亦说非常。色如屋故亦说如屋。色无痛故亦说无痛。色从罪福生故亦说罪福。色法界苦故亦说法界。色住法界故亦说住法界。色于本际法界而无动故。亦说本际。色无我故亦说无我。色无受故亦说无受。色无载故亦说无载。色无念故亦说无念。色无怯故亦说无怯。色无量故亦说无量。色无边故亦说无边。其色于道本清净故。亦说道净。色空等故亦说空等。色于泥洹本清净故。亦说泥洹清净。举要言之。五阴六衰诸法诸名身形句迹。径路偏章及诸识身。悉入一音之所显曜。说无尽慧。计是四大宝藏之箧。所咨启慧亦不可尽。其宝藏箧圣法经典。亦复游入于无尽慧。所颁宣智。是为无尽法藏之总持也。一切诸所讲说宣传。若于一劫复过一劫。咨嗟此德无尽法藏犹不可尽</p>
<p>佛告族姓子。何谓无量退进总持。于彼回旋断绝计常。而反其流。十二缘起从无明缘而自致行。从行致识。从识致名色。从名色致六入。从六入致更。从更致爱。从爱致痛。从痛致受。从受致有。从有致生。从生致老病死。从死致于哀泣忧戚所不可意。从致五阴大恼之患已除无明。行识名色六入更爱痛受有生老病死啼哭愁戚。不可阴意大患永除。彼从无量宣无限门入于无底。是故名曰无量退进之总持也。亦受亦舍故曰回旋。无受无舍此之谓也。亦起亦灭所以回旋。不起不灭此之谓也。与尘劳合而致诤讼。所以回旋。反本清净无著放逸。此之谓也。于一切法而有所行。受应不应念与不念。所以回反。无想无念无应不应。此之谓也。因缘诸见所以回反。断因缘见此之谓也。名之与色所以回反。无名无色此之谓也。有为无为所以回反。净于三场此之谓也。有内有外所以回反。不住于识此之谓也。罪福报应所以回反。无罪福报此之谓也。善与不善所以回反。永无所行不处善恶。此之谓也。有漏无漏所以回反。无有二事此之谓也。殃舋所蔽尘劳之冥所以回反。本净自然此之谓也。计我不我所以回反。其际清净此之谓也。生死泥洹所以回反。诸法泥洹其源静然此之谓也。是族姓子。说无量总持进退无底。若有菩萨。住是无量进退总持。志无所生达法无起。于无央数百千劫中。讲说经典不能究尽。总持之慧其谊微妙。此无量退进总持。若入中慧有所宣畅。则能觉了清净道门。照曜幽冥靡不亘然</p>
<p>佛告族姓子。何谓海印意总持。犹族姓子。诸四方域世界之中。诸有形色。又其像貌山谷树木。诸所生草众药之类所有形貌日月光明明珠水曜焰电。诸有像貌。州城大邦郡国县邑居舍屋宅。所有像貌。园观浴池川流泉源。入流行色生活之业。自睹形像好丑善恶。中上下貌一切诸色。及与归之。皆依大海而不别异。是谓大海。菩萨若住此海印意总持。等印一切众生之身。亦复等演文字之教。以等心印而印众生。十力诸佛。口演所宣无极大法。此典皆从菩萨口出。佛印见印。所说法者忻而无限。讲诸法印。慧无所印。所可讲说。悉如来印分别众谛。其无印者。永无所行心。自然寂。其离印者。得离欲法清净之行。其度印者。所演究竟靡所不通。其号印者。皆宣名物各各畅了。其乐印者。除去欲贪放逸恩爱。其十印者。具足十力。其被恐印者净除诸意。其烧咤印者舍于烧热。其六印者成六神通。其左披印者弃捐左道。其审印者说于真谛。其如印者所行如实。其哆印者蠲除一切诸所根本。其迦印者离所作业。其娑印者宣畅至诚。其现势力故。其生印者度生老死故。其志印者谓意清净故。其界印者不坏法界故。其寂印者具足憺怕故。其虚印者。虚静空无无不可尽故。其尽印者。消化尽想慧无起故。其立印者觉意谛住故。其知印者。别知一切众生类故。其普印者。而悉颁宣诸所兴衰。其有印者。觉了分别所有无有。其贪印者。消除贪淫嗔恚愚痴之忌难也。其己印者。己身已通而成正觉。其自印者身自解故。其旦印者。旦自释舍诸所猗相。其数印者灭遣根源。其处印者。则于处处如有悉知。其无印者无有若干。其果印者逮得果证。其阴印者除诸阴盖。其疾印者离邪疾故。其施印者。得成施戒香熏故。其坚印者。已逮断坚刚强性故。其究印者。究畅文字摅其根源。如是族姓子。菩萨说法演若干文。悉知一切文字印说。是为海印入总持门</p>
<p>佛告族姓子。何谓莲华严总持。菩萨大士若入众会。在所住处辄为说经。设有所宣。于时于彼即生莲华。其色殊妙。菩萨适坐于莲华。逮虚空中则雨莲华。又诸莲华各各演出若干种音。讲说经法唯说深谊。无有杂句严饰之教。攀引典喻正典上要。分别谊归。十二部经。一曰闻经。二曰得经。三曰听经。四曰分别经。五曰现经。六曰应时经。七曰生经。八曰方等经。九曰未曾有经。十曰譬喻经。十一曰住解经。十二曰行经。其所演法。若有听者辄尽众苦。菩萨如是自然精进。不释常定。于时莲华所演经典。适断众苦便行佛事。又其菩萨一切毛孔。悉出光明化为莲华。诸莲华上各化菩萨。诣于十方不可涯底无数佛土。奉现诸佛。是族姓子。名曰莲华严入总持门。佛复告族姓子。何谓入无碍总持门。假使不舍一言辞已。至二三四乃至乎千。所生之处常不忘之。或亿百千种种之说悉能识念。为众宣畅世世不忽。诸根和悦颜色殊绝。与众超异悦可众人。无有恨乱或能所说闻于。无量江河沙等诸佛刹土。或能通畅如佛国尘诸佛国土。于是所演诸法门者。随时方便。又彼法门。一时悉遍诸佛国土满中尘数诸世界也。或二三四。或五至十百千无量。所说应声亦无所著。则无所住。其音柔和合众人心。辞美随时其谊雅妙不失其节。莫不忻豫入无碍门</p>
<p>佛复告族姓子。何谓入分别总持。晓了其谊。所宣旨慧而不可尽。分别法者。所宣正慧亦不可想。随时分别。所说明慧亦不可穷。分别辩者。所宣正智亦无涯底。菩萨已获如此慧者。其于东方所有众生。悉能合会集在一处。各各随意言语各异音声若干。从其宜便所知多少。来难菩萨悉能发遣申畅其谊。南方西方北方。四隅上下亦复如是。来难菩萨各各问谊。一时各各尽为发遣。随音清浊若干种言。悉得开解。各随本心而得入道。各闻其言音不错乱。则以一音入无数音。以无数音则入一音。是为名曰分别庄严总持</p>
<p>佛告族姓子。何谓建立佛想总持。若有菩萨得此总持。处大法座在于众中。常于虚空。值其顶上变交露帐化佛处上。紫磨金色三十二相众好严身。自承其德顶近如来右手所在。化佛举手适着头上。应时菩萨。其身即变成为佛形庄严相好。建立其口言辞如佛。被蒙其意亦如佛意。适能成就建如是法。则入一切众会心念。从其本行而为宣法。一日二日至乎五日。半月一月半岁一岁五百千岁。从意自恣至乎无穷不可计岁。离于饮食。为诸众生而讲说经。所宣经典而无有穷尽。其身不懈心亦不怠。悉是如来之所建立。圣感所接。彼则成致于四大慧。何谓四。一曰慧解一切众生志操。二曰分别章句靡不通畅。三曰则以圣智所宣无穷。四曰则从其人本。而所学乘。了其意归而解说法。是族姓子。如来相建立总持。所入门者。有所宣说。又此总持可演谊。不可称载。无有边际。通佛境界。尔时总[敖/力]王菩萨。睹于如来说如斯谊。以赞颂曰</p>
<p>　安住已宣说　　于八总持行</p>
<p>　此乘所宣获　　分别得解畅</p>
<p>　说亿载经典　　辞不得边际</p>
<p>　其谊所分别　　说者无所损</p>
<p>　佛音甚柔和　　其声微妙快</p>
<p>　宣告江河沙　　无量千佛土</p>
<p>　众生得听闻　　逮成得灭度</p>
<p>　此总持清净　　所畅音无际</p>
<p>　讲说无数劫　　其法无穷尽</p>
<p>　一句之言辞　　宣布不可说</p>
<p>　一切诸文藻　　智者得随时</p>
<p>　是为法箧藏　　觉意无涯底</p>
<p>　皆弃诸非受　　其行甚清净</p>
<p>　亦不着中间　　不随退转界</p>
<p>　斯勇普惟法　　专精而奉行</p>
<p>　其逮得总持　　蠲除众根源</p>
<p>　其于四域界　　诸所有形类</p>
<p>　一切悉等印　　江海无思惟</p>
<p>　其有逮得此　　海印之总持</p>
<p>　彼行者印门　　所说无思议</p>
<p>　若在中众会　　大人讲说法</p>
<p>　逮于虚空中　　广雨诸莲华</p>
<p>　又诸莲华者　　演亿千法教</p>
<p>　莲华严总持　　清净德若兹</p>
<p>　一音所演句　　二三及五六</p>
<p>　诸音各各闻　　声而不错乱</p>
<p>　千亿百那术　　言辞不可尽</p>
<p>　有逮得总持　　所觉无挂碍</p>
<p>　其所宣辩才　　法谊说应时</p>
<p>　十方众生来　　各各共难问</p>
<p>　悉为发遣之　　决了所疑律</p>
<p>　其逮得总持　　意所觉如此</p>
<p>　其大人正士　　若坐于高床</p>
<p>　诸佛以右手　　而摩着顶上</p>
<p>　其人得辩才　　如佛无有异</p>
<p>　用逮此佛化　　妙上总持故</p>
<p>　假使此菩萨　　逮成总持者</p>
<p>　彼意所怀德　　无际不可念</p>
<p>　讲说亿千劫　　犹如江河沙</p>
<p>　咨嗟其功德　　境界不可尽</p>
<p>　如莲华自然　　踊处于三世</p>
<p>　坚住如须弥　　所部无能动</p>
<p>　假使有逮得　　无上之总持</p>
<p>　其慧则普流　　周遍于三世</p>
<p>　若在众会中　　勇猛如师子</p>
<p>　调御诸外学　　降伏令成就</p>
<p>　假使有逮得　　此上之总持</p>
<p>　在所游行处　　悉弃诸恐惧</p>
<p>　其光踰大明　　所照而随时</p>
<p>　其行若如水　　洗除众垢秽</p>
<p>　其行亦如火　　无相无有念</p>
<p>　其行亦如风　　不着诸境界</p>
<p>　其行亦如医　　疗治诸疾厄</p>
<p>　随时给法药　　汤火而救济</p>
<p>　其有逮得者　　极上妙总持</p>
<p>　彼慧无嗔恨　　随根而解说</p>
<p>　其行如月明　　能除夜众冥</p>
<p>　心等光明正　　而演大晖曜</p>
<p>　其有逮得此　　总持最无觉</p>
<p>　众生来观瞻　　视之无厌极</p>
<p>　其行喻日光　　照曜于闇冥</p>
<p>　开三界众生　　使得其悟解</p>
<p>　若逮得于此　　最上之总持</p>
<p>　枯竭于众庶　　爱欲尘劳源</p>
<p>　其行亦如王　　典领其国土</p>
<p>　如息意王教　　以法施所闻</p>
<p>　其有逮得此　　最上之总持</p>
<p>　一切无所受　　不着于诸有</p>
<p>　其行犹如龙　　意强有神变</p>
<p>　兴云雨众生　　亦复出电焰</p>
<p>　其有逮得此　　最上之总持</p>
<p>　此放诸法雨　　消灭众恼热</p>
<p>　其行如天帝　　不为诸容色</p>
<p>　而见所迷惑　　心广而思法</p>
<p>　其有逮得此　　最上之总持</p>
<p>　诸来众会者　　悉瞻戴其颜</p>
<p>　其慈之所行　　等游如梵天</p>
<p>　一切无等伦　　来生于此世</p>
<p>　其有逮得此　　最上之总持</p>
<p>　彼生于梵天　　所在常清净</p>
<p>　则成大五通　　常与众超异</p>
<p>　游百千佛土　　难计无思议</p>
<p>　其有逮得此　　最上之总持</p>
<p>　彼供养十方　　无央数诸佛</p>
<p>　诸佛所咨嗟　　随所止方面</p>
<p>　悉共愍哀之　　念之如一子</p>
<p>　其有逮得此　　最上之总持</p>
<p>　计如是不久　　当逮佛功勋</p>
<p>　其辩甚广远　　所演无穷尽</p>
<p>　说种种微妙　　无数诸经典</p>
<p>　其有逮得此　　最上之总持</p>
<p>　严行如华鬘　　辩才如流泉</p>
<p>　在众意坚强　　所觉而通畅</p>
<p>　其慧无涯底　　所行如虚空</p>
<p>　其有逮得此　　最上之总持</p>
<p>　彼则无憍慢　　离谀谄自大</p>
<p>　其智慧善权　　所游而自恣</p>
<p>　能精进奉行　　当修慈愍哀</p>
<p>　其有逮得此　　最上之总持</p>
<p>　一切皆蠲除　　有为之瑕秽</p>
<p>　知众生言辞　　所说之善恶</p>
<p>　了众人所好　　一切诸根行</p>
<p>　其有逮得此　　最上之总持</p>
<p>　本所可宣畅　　其谊不可尽</p>
<p>　精勤神定意　　诸根及五力</p>
<p>　觉意路如是　　其寂然最上</p>
<p>　其有逮得此　　最上之总持</p>
<p>　彼则观诸法　　所获甚清净</p>
<p>　于诸度无极　　已逮至彼岸</p>
<p>　意强而明达　　慧了诸四思</p>
<p>　其逮得于此　　最上之总持</p>
<p>　其人自然解　　安住诸所行</p>
<p>　寂然成澹泊　　仁和无放逸</p>
<p>　威仪礼节行　　分别住安谛</p>
<p>　其有逮得此　　最上之总持</p>
<p>　其人未曾有　　不与诸尘劳</p>
<p>　以成如法幻　　志性离瑕秽</p>
<p>　所在胎生处　　不能垢所染</p>
<p>　其有逮得此　　最上之总持</p>
<p>　则住于莲华　　立在诸佛前</p>
<p>　其人身口意　　威神无缺漏</p>
<p>　普兴一切慧　　周流归众生</p>
<p>　其有逮得此　　最上之总持</p>
<p>　诸佛所建化　　说法而自立</p>
<p>　已成大智慧　　为众生行道</p>
<p>　于无数劫中　　叹德不可穷</p>
<p>　其有逮得此　　最上之总持</p>
<p>　若有欲叹誉　　无能得源际　</p>
<p>于是世尊。赞总[敖/力]王菩萨。善哉善哉。仁快说此咨嗟总持之所入行。所以然者。此法自然无所依怙。不仰他人。入已曾往过去诸佛。更问深妙总持门故。以是之故。汝族姓子。当作斯观。等无有异。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>