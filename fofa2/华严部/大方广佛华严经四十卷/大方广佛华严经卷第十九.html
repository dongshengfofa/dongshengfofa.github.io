<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第十九</p>
<p>　　　　罽宾国三藏般若奉　诏译</p>
<p>　　入不思议解脱境界普贤行愿品</p>
<p>尔时善财童子。见闻如上所现一切众希有事。念念观察。思惟解了。随顺修行深入安住平等成就。承佛威力及解脱力。得菩萨不可思议大速疾力普喜幢无垢解脱门。何以故。与彼夜神。于往昔时。同修行故。如来威力所加持故。不思议善根所祐助故。得菩萨诸根故。生如来种中故。得善友力所摄受故。受诸如来所护念故。毗卢遮那如来曾所化故。彼分善根已成熟故。堪修普贤菩萨行故。尔时善财童子。得此解脱已。心生欢喜。十方如来威神力故。合掌向喜目观察夜神。以偈赞曰</p>
<p>　</p>
<p>　天于无量大劫中　　善学诸佛甚深法</p>
<p>　普随一切众生类　　显现色身无所著</p>
<p>　了知沉溺诸众生　　无主无亲婴妄想</p>
<p>　为现神通种种身　　宣示正法令调伏</p>
<p>　法身寂静恒无二　　无依无著无分别</p>
<p>　为化众生普现身　　演说正法令调伏</p>
<p>　仁于诸蕴及界处　　了法皆空无所著</p>
<p>　示现色相庄严身　　演说正法令调伏</p>
<p>　不着内外一切法　　已出无边生死海</p>
<p>　欲拔众生离有无　　现同类身无不遍</p>
<p>　仁心能于一切境　　永离诸欲及分别</p>
<p>　普为痴暗诸众生　　显自觉法令调伏</p>
<p>　仁心能住于三昧　　经于多劫恒不动</p>
<p>　于身毛孔出化云　　为供十方诸善逝</p>
<p>　汝入如来十力门　　念念方便无边际</p>
<p>　随应化现各不同　　普摄一切诸群品</p>
<p>　汝审谛观诸有海　　种种业力具庄严</p>
<p>　于无障碍道法中　　为说令心得清净</p>
<p>　汝身色相如普贤　　清净庄严妙无比</p>
<p>　随诸众生种种欲　　普能显示于世间　</p>
<p>尔时善财童子以此妙偈。赞夜神已。白言圣天。汝发阿耨多罗三藐三菩提心。其已久如。得此解脱。为几时耶。尔时夜天。以偈答曰</p>
<p>　</p>
<p>　我念过去经多劫　　过于佛刹微尘数</p>
<p>　刹号摩尼安乐光　　劫名寂静大音声</p>
<p>　刹中所有四天下　　百千俱胝那由他</p>
<p>　其中有一四天下　　名摩尼山众色光</p>
<p>　其中所有广大城　　百千万亿那由他</p>
<p>　于中有一王都城　　名众香光摩尼幢</p>
<p>　具足妙宝所庄严　　人天见者皆欣悦</p>
<p>　彼时有一转轮王　　名广大身为世主</p>
<p>　三十二相皆圆满　　种种随好以严身</p>
<p>　真金妙色光明聚　　清净莲华之所生</p>
<p>　腾空自在放身光　　其光普及阎浮界</p>
<p>　其转轮王有千子　　威势勇猛相端严</p>
<p>　良臣辅佐一俱胝　　智慧多闻咸具足</p>
<p>　后妃嫔御有十亿　　皆如天女悦人心</p>
<p>　能随王意性调柔　　恒起慈心而给侍</p>
<p>　时王以法利群生　　正法宣流四天下</p>
<p>　铁围大地皆臣属　　富乐丰饶人庶欢</p>
<p>　我时与王为宝女　　言辞具足梵音声</p>
<p>　身光照及千由旬　　光如无垢真金色</p>
<p>　有时日光既已没　　所奏音乐咸寂然</p>
<p>　大王及我诸妃嫔　　一切无不皆安寝</p>
<p>　彼时有佛出世间　　号曰吉祥功德海</p>
<p>　显现无量神通力　　普遍十方诸世界</p>
<p>　复出无量光明海　　等一切刹微尘数</p>
<p>　示现种种自在身　　遍满十方无有尽</p>
<p>　大地诸山皆震动　　发声普告佛出兴</p>
<p>　天人龙众阿修罗　　闻佛出世皆欢喜</p>
<p>　复从一一毛孔中　　出佛化身神变海</p>
<p>　十方世界皆充满　　随众生心说妙法</p>
<p>　我时于彼夜梦中　　见佛种种诸神变</p>
<p>　亦闻演说甚深法　　爱乐喜叹未曾有</p>
<p>　时有十千主夜神　　在王宫上空中住</p>
<p>　同时赞佛诸功德　　以妙言音觉悟我</p>
<p>　胜智贤后汝应起　　佛已出兴于汝国</p>
<p>　百千劫海难值遇　　见者利乐皆清净</p>
<p>　我时寝寤心欣敬　　即睹清净妙光明</p>
<p>　观此光相从何来　　见佛坐于树王下</p>
<p>　三十二相庄严体　　妙色出过宝山王</p>
<p>　复于一切毛孔中　　普放广大光明海</p>
<p>　我时见已生欢喜　　即发广大希有心</p>
<p>　愿我亦当如世尊　　具足广大神通力</p>
<p>　我于是时寻觉悟　　大王妃嫔诸眷属</p>
<p>　咸令见佛大光明　　一切身心皆庆悦</p>
<p>　我时与彼转轮王　　四兵千亿同围绕</p>
<p>　及与无量诸众生　　俱行共诣如来所</p>
<p>　我时经于二万岁　　一心供养彼如来</p>
<p>　七宝大地四天下　　敬心奉施曾无倦</p>
<p>　时彼如来为我说　　修多罗海功德云</p>
<p>　以佛威力应群心　　发起庄严诸愿海</p>
<p>　彼时夜神觉悟我　　令我见佛心增益</p>
<p>　我时愿得如是身　　觉悟一切诸放逸</p>
<p>　我从于此初发心　　愿趣无上菩提道</p>
<p>　往来生死诸有海　　能灭众苦心无失</p>
<p>　此后常以深信心　　供佛十亿那由他</p>
<p>　恒受人天安隐乐　　饶益一切诸群生</p>
<p>　初佛号名吉祥海　　二名功德无尽灯</p>
<p>　第三佛号妙宝幢　　第四佛号虚空慧</p>
<p>　第五佛号拘苏摩　　第六智月无所著</p>
<p>　第七法月光明王　　第八智轮光普照</p>
<p>　第九如来两足尊　　号为宝焰山灯光</p>
<p>　第十调御天人师　　名曰三世大光音</p>
<p>　如是十亿那由他　　我皆供养心欢喜</p>
<p>　然犹未得智慧眼　　入此甚深解脱海</p>
<p>　从此次第复有刹　　名一切佛宝光明</p>
<p>　其劫名为天吉祥　　五百如来出兴世</p>
<p>　初佛月轮圆满光　　第二佛名为日灯</p>
<p>　第三佛号星宿幢　　第四佛名妙宝峰</p>
<p>　五华焰光六海灯　　七焰吉祥八天德</p>
<p>　第九法王号光幢　　第十普智光明王</p>
<p>　如是五百诸如来　　一一我皆曾供养</p>
<p>　尚于我爱阿赖耶　　不知无依计为有</p>
<p>　从此次第复有劫　　名众妙色梵光明</p>
<p>　世界具足宝庄严　　名胜吉祥华灯云</p>
<p>　彼中无量佛出兴　　一一我皆曾供养</p>
<p>　亦供如来大众会　　恭敬听法心欢喜</p>
<p>　初佛号曰宝须弥　　二名光明功德海</p>
<p>　三名法界妙音幢　　四号法海大声王</p>
<p>　五法幢佛六威严　　七法力光八空智</p>
<p>　第九法焰须弥光　　第十佛名云吉祥</p>
<p>　如是上首等诸佛　　一一我皆亲供养</p>
<p>　未能明了深法性　　而得入于诸佛海</p>
<p>　此后次第复有劫　　其劫名为月吉祥</p>
<p>　当于彼时有佛刹　　号曰日灯吉祥幢</p>
<p>　彼时有佛出于世　　其数八十那由他</p>
<p>　广陈一切庄严具　　皆以深心而敬奉</p>
<p>　最初甘露味王佛　　第二佛名大树王</p>
<p>　三名功德须弥峰　　四名平等妙宝眼</p>
<p>　五光遍照六光严　　七法海佛八胜力</p>
<p>　九名世主威力贤　　第十一切法光王</p>
<p>　如是上首等诸佛　　我悉供养咸亲近</p>
<p>　然犹未获深妙智　　能入甚深诸法海</p>
<p>　此后无间复有劫　　名为寂静智威力</p>
<p>　其刹名曰普光云　　金刚坚固摩尼宝</p>
<p>　无数庄严具众色　　于中千佛出兴世</p>
<p>　众生多净少烦恼　　离垢众会具庄严</p>
<p>　最初佛号金刚脐　　第二受持无著力</p>
<p>　第三法界影像佛　　四普光照十方王</p>
<p>　第五大悲威德佛　　第六名为苦行海</p>
<p>　第七忍辱圆满灯　　第八觉法圆满光</p>
<p>　第九佛号海庄严　　最后寂静光王佛</p>
<p>　如是上首等千佛　　我悉一一曾供养</p>
<p>　然于法性未深悟　　平等如空性清净</p>
<p>　及遍游行一切刹　　而于彼刹修诸行</p>
<p>　次第无间复有劫　　其劫名为妙出生</p>
<p>　刹号香灯云吉祥　　于中净秽恒相杂</p>
<p>　于中亿佛出兴世　　彼刹及劫妙庄严</p>
<p>　彼佛所说妙法轮　　我以念力皆能受</p>
<p>　初无垢称二法海　　第三佛号云吉祥</p>
<p>　四名法主五德云　　六名法山须弥冠</p>
<p>　第七智焰威德佛　　第八虚空大声佛</p>
<p>　第九复有两足尊　　名普出生殊胜灯</p>
<p>　最后第十无上士　　号眉间光智吉祥</p>
<p>　供彼一切人中尊　　未能净治无碍道</p>
<p>　次第无间复有劫　　名集坚固妙高王</p>
<p>　刹号宝峰胜顶幢　　上妙杂宝为严饰</p>
<p>　有五百佛于中现　　色身遍满胜庄严</p>
<p>　供彼一切自觉尊　　求此甚深真解脱</p>
<p>　第一功德圆满佛　　二寂静音三海山</p>
<p>　四威德佛五山王　　六须弥相大云声</p>
<p>　七法自在八功德　　九福须弥十寂光</p>
<p>　此等上首五百佛　　我皆次第兴供养</p>
<p>　彼佛所有真净道　　我皆普入尽无余</p>
<p>　然未能于佛法中　　成就甚深平等忍</p>
<p>　次第无间复有劫　　名为安乐庄严光</p>
<p>　刹号寂音璎珞智　　众生清净少烦恼</p>
<p>　于中所有诸佛现　　其数八十那由他</p>
<p>　我悉供彼人中尊　　修佛最胜清净道</p>
<p>　初佛华聚拘苏摩　　二海藏佛三德生</p>
<p>　第四佛号天王髻　　第五摩尼胜藏王</p>
<p>　第六佛名真金山　　第七佛号宝聚尊</p>
<p>　第八法幢九财胜　　最后名为智慧王</p>
<p>　如是上首天人主　　我皆供养无不尽</p>
<p>　此后次第复有劫　　其劫名为千吉祥</p>
<p>　刹号妙灯变化幢　　亿那由他佛出现</p>
<p>　最初佛名寂静幢　　第二佛号奢摩他</p>
<p>　第三寂静百灯云　　第四世尊吉祥王</p>
<p>　第五佛号最胜王　　第六佛名如云行</p>
<p>　第七如来日威德　　第八胜法须弥灯</p>
<p>　九名天焰妙吉祥　　十师子吼智慧灯</p>
<p>　如是上首诸善逝　　我悉供养无空过</p>
<p>　然犹未得清净忍　　入彼甚深诸法海</p>
<p>　此后次第复有劫　　名为无著遍庄严</p>
<p>　当于彼时有世界　　名无边光普吉祥</p>
<p>　其中诸佛出兴世　　三十六亿那由他</p>
<p>　初佛名普功德云　　第二无间虚空心</p>
<p>　三佛妙生具庄严　　四名法海大吼声</p>
<p>　第五法界大音声　　六妙变化功德山</p>
<p>　第七普方威德尊　　第八出生法海声</p>
<p>　第九海灯功德山　　第十随顺智日王</p>
<p>　彼所出现诸如来　　我皆供养心欢喜</p>
<p>　最后有佛出兴世　　名宝吉祥功德幢</p>
<p>　我为天后名月面　　供养于彼人中尊</p>
<p>　时佛为我说契经　　名无依着庄严门</p>
<p>　成就出生诸愿海　　我以念力皆受持</p>
<p>　获得广大清净眼　　寂静总持三昧力</p>
<p>　恒于相续念念中　　悉见十方诸佛海</p>
<p>　得彼诸佛大悲藏　　及普方便大慈门</p>
<p>　增长如空大智心　　成就无量如来力</p>
<p>　见诸众生颠倒心　　坚执常乐我净想</p>
<p>　黑暗愚痴云所迷　　惑乱妄起诸烦恼</p>
<p>　行止恒游邪见林　　来往入于贪欲海</p>
<p>　积集种种轮回业　　堕落种种诸苦趣</p>
<p>　一切众生诸趣中　　各随其业而受身</p>
<p>　生老病死所逼迫　　身心恒受无边苦</p>
<p>　为欲安乐彼众生　　发起最胜菩提志</p>
<p>　愿如十方一切刹　　所有出现十力尊</p>
<p>　为求成佛利众生　　起大愿云周法界</p>
<p>　从是具修功德聚　　趣入佛道总持门</p>
<p>　发起广大行愿云　　速疾普入无生道</p>
<p>　具足广大波罗蜜　　法界出生无不遍</p>
<p>　速疾普入于诸地　　亦入三世方便海</p>
<p>　一念普修一切佛　　所有地度无碍行</p>
<p>　我时得为佛长子　　得入普贤深行愿</p>
<p>　了十法界差别门　　通达甚深诸佛教　</p>
<p>善男子。于汝意云何。彼时转轮圣王名十方主能建正法绍继佛种。使不断者。岂异人乎。文殊师利童子是也。尔时夜神。觉悟我者。普贤菩萨之所化耳。善男子。我于彼时。为王宝女。蒙彼夜神觉悟于我。令我见佛。发阿耨多罗三藐三菩提心。从是以来。经佛刹极微尘数劫。未曾生于恶道之中。常生人天。恒得自在。于一切处。不舍见佛。其心坚固。乃至于功德幢宝吉祥灯佛所。得此菩萨大速疾力普喜幢无垢解脱。以此解脱。能得如是功德严身。种种供养。亲近诸佛。及善知识。成熟调伏。利益众生。令修妙行。善男子。我唯知此大速疾力普喜幢无垢解脱门。如诸菩萨摩诃萨。于念念中普诣一切诸如来所。速疾趣入一切智海。于念念中。以发趣门。入于一。切诸大愿海。于念念中。以愿海门。尽未来劫。念念出生一切诸行。一一行中。变化出生一切佛刹极微尘数身。一一身遍入一切法界门。一一法界门。一切佛刹中。应众生心。说诸妙行。一切佛刹一一尘中。悉见无边诸如来海。一一如来所悉见。遍法界诸佛神通游戏自在。一一如来所悉见。往劫修诸菩萨种种妙行。一一如来所受持守护。所有法轮常不忘失。悉见三世一切如来种种神变方便教海。而我云何能知能说彼功德行。善男子。于此如来大众会中。有主夜神。名普救护一切众生威德吉祥。汝诣彼问。菩萨云何入菩萨行。圆满清净诸菩萨道。时善财童子。礼夜神足。绕无数匝。殷勤瞻仰。一心恋慕。辞退而去</p>
<p>尔时善财童子。从喜目夜神所。闻普喜幢解脱。深信趣入。随顺观察。念善知识所有教诲。心无暂舍。作意思惟。诸根不散。一心愿得遇善知识。普于十方。勤求匪懈。愿常亲近诸善知识。生诸功德。于善知识。承事供养。常令欢喜。与善知识所有善根。同一体性。得善知识巧方便行。无能破坏。依善知识。速疾增长。入精进海。与善知识。随顺共住。常不远离。作是愿已。往诣普救众生威德神所。时彼夜神。即为善财。示现菩萨调伏众生解脱神力。以诸相好。庄严其身。即于眉间。放大光明。名普智焰无垢星宿幢。无量光明以为眷属。其光普照一切世间。照世间已。入善财顶。充满其身。善财即时。得极清净圆满三昧。得三昧已。悉见喜目普救二神两处中间。所有一切地尘水尘。及以火尘金刚摩尼众宝。微尘华香。璎珞诸庄严具。如是一切所有极微一一尘中。各见佛刹极微尘数世界成坏。及见一切地水火风诸大积聚。亦见一切世界连接。皆以地轮任持而住种种形像。种种眷属种种山海。种种河池。种种树林。种种宫殿。所谓天宫殿龙宫殿。夜叉宫殿。乾闼婆阿修罗迦楼罗紧那罗摩睺罗伽人非人等。宫殿屋宅。种种庄严。地狱畜生阎罗王界。一切住处。诸趣轮转。生死往来。随业受报。各各差别。普遍出生不相杂乱。靡不知见。善财又见一切世界种种差别。所谓或有世界杂秽。或有世界清净。或有世界趣杂秽。或有世界趣清净。或有世界杂秽清净。或有世界清净杂秽。或有世界其形平正。或有世界随心想住。或有覆住。或有侧住。如是世界。一切趣类。一切生中。皆悉见此普救众生威德夜神。于一切时。遍一切处。随诸众生。如是寿量。如是信乐。形貌言辞。行解差别。以方便力。普现其前。随宜调伏。而成熟之。令地狱众生免诸苦毒。令畜生众生不相食啖。令阎罗界饿鬼众生无有饥渴。令诸龙等离一切怖。令欲界众生离欲界怖。令人趣众生离暗夜怖。毁訾怖。恶名怖。大众怖。不活怖。死怖。恶道怖。断善根怖。退菩提心怖。遇恶知识怖。离善知识怖。堕二乘地怖。种种生死怖。异类众生同住怖。恶时受生怖。恶种族中受生怖。造恶业怖。业烦恼障怖。执着诸相种种系缚怖。如是等怖。悉令舍离回向菩提。善财又见一切众生。卵生胎生。湿生化生。有色无色。有想无想。非有想。非无想。普现其前。常勤救护。为成就菩萨大愿力故。深入菩萨三昧力故。坚固菩萨神通力故。出生普贤行愿力故。增广菩萨大悲海故。得普覆众生无碍大慈故。得普与众生无量喜乐故。得普摄众生智慧方便故。得菩萨解脱自在神通故。严净一切诸佛刹故。觉悟了知一切法故。承事供养一切佛故。受持一切诸佛教故。积集一切胜善根故。修诸菩萨诸妙行故。入众生心无障碍故。知众生根能成熟故。净一切众生信解海故。破一切众生无知闇故。得一切智清净光明故。尔时善财童子。见普救众生威德夜神。入调伏一切众生解脱门。现不思议甚深境界神通力已。心大欢喜。踊跃无量。头面作礼。一心瞻仰。时彼夜神。即舍菩萨种种相好妙庄严身。还复本形。而不舍其神通变化自在威力。尔时善财童子。恭敬合掌。却住一面。观察夜神。以偈赞曰</p>
<p>　</p>
<p>　我见仁尊今所现　　如是广大神通力</p>
<p>　令我发生欢喜心　　即说妙偈而称赞</p>
<p>　我见圣者广大身　　殊胜妙宝庄严色</p>
<p>　譬如星月处空中　　难思相好皆微妙</p>
<p>　身放清净光明轮　　量等无边刹尘数</p>
<p>　种种色相皆殊妙　　普照十方无不遍</p>
<p>　于仁一一毛孔出　　等诸众生心数光</p>
<p>　光中佛坐宝莲华　　化现能灭众生苦</p>
<p>　光中复出妙香云　　普熏一切众生类</p>
<p>　复能普雨众妙华　　普供十方一切佛</p>
<p>　眉放广大光明聚　　宝光无垢等须弥</p>
<p>　普照十方世界中　　触者令灭愚痴暗</p>
<p>　口常普放无垢光　　光轮广大如千日</p>
<p>　普照十方诸世界　　毗卢遮那所行境</p>
<p>　眼放无垢光明云　　光明晃耀如星月</p>
<p>　普照一切十方刹　　灭除三有诸痴翳</p>
<p>　仁所化现种种身　　其身相状等众生</p>
<p>　充满十方法界中　　调伏无量众生海</p>
<p>　分身普往遍十方　　悉现一切众生前</p>
<p>　灭除王贼水火怖　　令心调伏生欢喜</p>
<p>　我承喜眼天神教　　念尊功德来奉事</p>
<p>　见尊毫相放光云　　圆明广大无诸垢</p>
<p>　此光普照于十方　　悉灭众生烦恼暗</p>
<p>　显现种种神通力　　然后而来入我身</p>
<p>　我时遇此圆满光　　身心安乐生欢喜</p>
<p>　得百总持三昧海　　普见十方善逝尊</p>
<p>　我于所有经行处　　悉见一切极微尘</p>
<p>　于彼一一极微中　　各见佛刹如尘数</p>
<p>　或有尘中无数刹　　一向杂染恒浊秽</p>
<p>　众生无救受诸苦　　发声悲叹常号泣</p>
<p>　或有诸刹染净杂　　众生少乐多忧苦</p>
<p>　现佛独觉声闻形　　大悲往彼而救度</p>
<p>　有刹先净后杂染　　男女端严皆可乐</p>
<p>　菩萨充满具庄严　　住持无量诸佛法</p>
<p>　十方一一极微中　　皆有无量净刹海</p>
<p>　毗卢遮那于往昔　　普修行海所庄严</p>
<p>　佛于十方一切刹　　悉坐最胜菩提场</p>
<p>　成等正觉现神通　　说法调伏群生类</p>
<p>　我见普救威德天　　其身普往无边刹</p>
<p>　毗卢遮那境界中　　供事十方一切佛　</p>
<p>尔时善财童子。说此偈已。白普救众生威德神言。希有圣者。乃能住此甚深解脱。得此解脱。其已久如。本修何行。而能清净。夜神告言。善男子。此处难知。一切世间天人二乘所不能测。何以故。此是住普贤菩萨行者境界故。随顺大悲藏者境界故。救护一切众生者境界故。能净一切三恶八难者境界故。能以无上清净庄严一切佛刹者境界故。能于一切诸佛刹中绍继佛种不断者境界故。能持一切诸佛正法者境界故。能于一切劫修菩萨行成满大愿海者境界故。能于一切法界海以清净智光灭无明闇障者境界故。能以一念智慧光明普照一切三世方便海者境界故。我当承佛威力。为汝宣说。善男子。乃往古世过佛刹极微尘数劫。尔时有劫。名无垢圆满。世界名毗卢遮那威德吉祥。有须弥山极微尘数如来。于中出现。其佛世界。以一切香王摩尼宝金刚为体。以天龙宫殿众宝庄严。住无垢光明摩尼王海上。其形正圆清净无垢。一切璎珞严具帐云。而覆其上。一切庄严摩尼轮山千匝围绕。十万亿那由他四天下皆妙庄严。或有四天下。恶业众生。于中止住。或有四天下。杂业众生。于中止住。或有四天下。善根众生。于中止住。或有四天下。一向清净。诸大菩萨之所止住善男子。彼界东际轮围山侧。有四天下。名宝灯华幢。国界清净。安隐丰乐。不藉耕耘而生稻粱。皆由往业胜力成熟。宫殿楼阁。悉皆奇妙。诸如意树。处处行列。种种香树。恒出香云。诸末香树。雨末香云。种种鬘树。恒出鬘云。种种华树。雨不思议众妙华云。种种宝树。雨大摩尼珍奇妙宝。无量色光。周匝照曜。诸音乐树。出诸音乐。随风吹动演妙音声。日月光明摩尼宝王。普照一切昼夜受乐。无时间断。此四天下。有百万亿那由他诸王国土。一一国土。有千大河。周匝围绕。一一皆以妙华覆上。随流漂动。出天乐音。一切宝树。列植其岸。种种珍奇。以为严饰。舟船来往。称情嬉戏。种种资缘。受用安乐。一一河间。有百万亿城。一一城有百万亿那由他聚落。如是一切城邑聚落。各有无量百千亿那由他宫殿园林。周匝围绕。以为眷属。此四天下阎浮提中。有一国土。名宝华灯。安隐丰乐。人民炽盛。宫殿严好。自在圆满。其中众生。具行十善。有转轮王。于中出现。名毗卢遮那宝莲华藏。于莲华中。欻然化生。三十二相庄严其身七宝成就。王四天下。恒以正法教导群生。王有千子。端正勇健。威力自在。能伏怨敌。百万亿那由他宫人采女。以为眷属。皆悉与王。同种善根。同修诸行。同时诞生。同以宝饰。璎珞庄严。端正姝妙。犹如天女。身真金色。常放光明。诸毛孔中。恒出妙香。良臣猛将具足十亿。王有正妃。名具足圆满吉祥面。是王女宝端严殊特。观者无厌。最胜清净。皮肤金色。目发绀青。言同梵音。身有天香。常放光明。照千由旬。其妃有女。名普喜吉祥莲华眼。形体端严。德行具足。相好圆满。如转轮王。众生见者。心无厌足。彼时众生。寿命无量。或有不定而中夭者。种种形色。种种音声。种种名字。种种族姓长短大小。勇怯愚智。贫富苦乐。信乐胜劣。无量品类。皆悉不同。时或有人。谓余人言。我身端正。汝形丑陋。作是语已。互相毁辱。集不善业。以是业故。寿命色力。一切乐事。悉皆损减。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>