<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第二十八</p>
<p>　　　　罽宾国三藏般若奉　诏译</p>
<p>　　入不思议解脱境界普贤行愿品</p>
<p>尔时善财。白瞿波言。圣者得此解脱。其已久如。瞿波告言。善男子。我于往世过百佛刹极微尘数劫。有劫名最胜行。世界名胜无畏。彼世界中。有四天下。名常具众乐阎浮提。中有一王都。名大树妙高吉祥。于八十四千亿王都之中。最为上首。时此王都。复有八十四千亿城而为眷属。其诸城邑一一严饰。悉皆清净。毗琉璃宝以为其地。七重宝墙周匝围绕。一一皆以杂色影像光明宝网。以覆其上。其诸宝墙。一一皆以宝堑围绕。金沙布底。香水盈满。优钵罗华。钵头摩华。拘物头华。芬陀利华。弥布水上。此一一河。皆有自然众宝栏楯。及诸宝网。庄严其岸。一一河间。复有宝多罗树。七重围绕。复有自然宝庄严树。垂诸璎珞。衣服鬘带。真金宝网。弥覆其上。其诸城邑。往来之处。所有道路左右八步。皆以种种上妙杂宝。间错庄严。发耀舒光。辉映一切。又有无量持明咒仙。严洁其身。如自在天。经行游履。保护众生。又彼城邑。一一各有无量园苑游戏之处。华果树林。无不备足。杂类众鸟哀鸣和雅。游集其中。欢乐无畏。常有无量清净微妙可爱男女。止住其中。身出妙香。普熏一切。诸天昼夜常雨妙华。色类百千。缤纷乱坠。彼诸城邑。一一皆有百千地神。而为守护。其诸城邑。内外所有。众宝树林。璎珞鬘带。及宝铃网。诸庄严具。微风吹动。演出种种妙法音声。闻皆喜悦。烦恼销除。身意清凉。法喜充满。于阿耨多罗三藐三菩提。得不退转。具足普贤常所称赞妙行功德。彼时有王。名为财主。常以正法。化周率土。妃嫔采女八万四千。辅相大臣其数五百。五百王子色力具足。形相端严。勇猛无畏。能伏怨敌。王有夫人名莲华吉祥藏。威德殊胜。颜貌第一。所生太子名威德主。端正奇特。人所乐见。具足圆满三十二相。所谓足下平满。犹如奁底。千辐轮相。圆满备足。手足柔软。如兜罗绵。其指纤长。网缦成就。足跟齐圆。足趺丰起。一一相称。光洁妙好。双腨佣圆。如仙鹿王。垂臂过膝。犹如象鼻。马王阴藏。峰势隐密。一一毛孔。各生一毛。绀发右旋。螺文不乱。身皮金色。细薄润滑。一切尘垢。所不能着。手足肩项七处平满。臂膊佣圆。脊骨不现。周圆相称。如尼拘陀树。颐颔胸臆。犹如师子。颈如绀蒲三约成就。常光四照面各一寻。四十牙齿。鲜白齐密。舌相红赤。长广覆面。梵音清美。人所乐闻。目睫青润。齐整不乱。目上下瞬。犹如牛王。青白分明。面部圆满。犹如净月。眉相纤曲。如帝释弓。白毫皎洁。文相右旋顶有肉髻。犹如天盖。如是众相。庄严其身。善男子。太子有时。受父王教。与二十千妓侍采女。并诸眷属。前后围绕。从宫城出。诣光明云峰大香芽园。游观嬉戏。是时太子。乘阎浮檀上妙宝车。其车严饰。世无伦匹。大焰金刚以为其轮。天妙金刚以为其毂。香摩尼宝以为其箱。上妙栴檀间厕严饰。众宝华网弥覆其上。大庄严藏宝摩尼王为师子座。五百采女各执宝绳。牵驭而行。不迟不速。进止合度。宝马千匹。驾以金车。前后导从。白琉璃摩尼宝王以为其盖。放不思议一切希有杂色光明。摩尼宝王而为庄校。一切影像绀琉璃王摩尼妙宝而作其竿。使人执持随覆其上。百千万人持诸宝盖。百千万人持诸宝幢。百千万人持诸宝幡。百千万人奏诸音乐。百千万人散诸宝华。百千万人持诸香炉。烧众名香。前后围绕。而为翊从。其路宽平。八衢齐列。界以杂宝。布以金沙。种种宝华而散其上。杂宝行树及宝栏楯。于八衢间次第行列。覆以种种妙宝铃网。及诸缯彩悬布树间。以为严饰。于其路侧。处处建立义堂福舍。众宝楼阁。及诸仓库。递相连接。延袤远近。珍宝财物悉皆充满。或于其中。积诸珍宝璎珞严具。或积缯彩上妙衣服。或办甘美上味饮食。或贮香华身诸资具。或畜象马杂宝车乘。或复安置端正女人及诸僮仆。善闲一切世仪礼则。一切艺能无不成就。随诸众生有来求索。悉皆施与。靡不令其意愿充满。尔时大树妙高吉祥王都之中。有一母人。名为善现。有一童女。名具足艳吉祥。颜容端正。色相严洁。洪纤得所。修短合度。众相圆备。目发绀青。言同梵音。清彻美妙。智慧聪明。人所尊重。善达技能。精通辩论。恭勤匪懈。质直柔和。少欲寡思。慈愍不害。具足惭愧。无谄无憍。志量弘深。人无与等。及与其母。乘妙宝车。将诸眷属。无量采女前后围绕。先于太子。从王都出。歌咏嬉戏。随路而行。见其太子奏诸妓乐。言辞讽咏。心生爱染。而白母言。善哉慈母。我心愿得敬事此人。若不遂情。自当殒灭。时母善现。告其女言。汝今不应生如是念。何以故。今此仁者。是王太子。具足圆满转轮王相。不久当绍转轮王位。时有女宝自然出现。飞行乘空。有大威德。我今与汝。种族卑贱。非其匹偶。此甚难得。勿生是意。是时童女。其心决定。坚固不舍。时香芽云峰园苑之侧。有一道场。名法云光明。时有如来。名胜日身。于此道场。成等正觉。已经七日。是时童女。游观疲极。暂时假寐。时彼如来。即于梦中。为现神变。从梦觉已。时有宿世守护菩萨亲友使天。于虚空中。而告之言。童女汝向所梦。是胜日身如来。于香芽云峰园苑之侧。法云光明菩提场中。成等正觉。始经七日。诸菩萨众。前后围绕。及诸天龙。夜叉。乾闼婆。阿修罗。迦楼罗。紧那罗。摩睺罗伽。梵世诸王净居天等。并诸一切主河主海。主地主水。主风主火。主山主城。主园主药。主林主稼。主方主空。主昼主夜。身众足行道场神等。男女眷属。为欲见佛听闻法故。皆悉来集。汝今亦应亲近礼敬。时具足艳。吉祥童女。以于梦中。睹佛神变。得佛功德所加持故。其心无畏。安隐快乐。以其宿心。景慕太子。即于其前。而说偈言</p>
<p>　</p>
<p>　我身端正无等伦　　智慧色相皆圆满</p>
<p>　言辞礼则咸通达　　功德名闻遍十方</p>
<p>　世间无量诸众生　　见我身者皆贪着</p>
<p>　我于彼众恒清净　　曾不生于染爱心</p>
<p>　我心一切无憎爱　　亦离愚痴嗔恨心</p>
<p>　但以清净大慈悲　　究竟饶益诸含识</p>
<p>　我于今时见太子　　最胜功德相庄严</p>
<p>　其心大喜充遍身　　诸根悦乐思亲近</p>
<p>　色如净妙光明宝　　毛发绀青而右旋</p>
<p>　鼻高修直妙端严　　额广平正眉纤曲</p>
<p>　身如妙宝真金聚　　相好光明无等伦</p>
<p>　妙眼长广若青莲　　齿白齐密踰珂雪</p>
<p>　月面圆明师子颊　　口方唇赤色如丹</p>
<p>　所发曾无非法言　　愿最胜尊哀纳我</p>
<p>　舌相长广能柔软　　色若赤铜众宝光</p>
<p>　声如梵响紧那罗　　众生闻者咸欣悦</p>
<p>　发言现笑辞清妙　　威光蔽众德难量</p>
<p>　喜颜美貌自庄严　　能令见者无厌足</p>
<p>　心无垢染身清净　　三十二相所庄严</p>
<p>　必于此界作轮王　　唯愿慈悲垂纳受　</p>
<p>尔时威德主太子。为于世间显示女人。多诸过患。障诸世间出世间乐。乃至能障无上菩提。于众会中。即为童女。而说偈言</p>
<p>　</p>
<p>　世间妄计诸宗族　　爱敬适悦唯女人</p>
<p>　一切最胜无比伦　　能成住止诸善伴</p>
<p>　女为第一人中宝　　亦作天人解脱因</p>
<p>　绍续胜种功德身　　世智说言女为胜</p>
<p>　一切热恼烧心苦　　种种烦冤所逼身</p>
<p>　妻慰令使得清凉　　譬如毒暑逢甘雨</p>
<p>　凡夫心没诸忧恼　　犹遭重病之所缠</p>
<p>　因妻佞媚所欢娱　　妄谓除忧最胜药</p>
<p>　邪见众生兴是念　　女人能为世界因</p>
<p>　生成长育福庄严　　天地变化无能胜</p>
<p>　勤劳世业唯由女　　劝夫普作诸善事</p>
<p>　能令男子随意转　　此女无染别人心</p>
<p>　智人所说诸烦恼　　一切过业由女生</p>
<p>　况取卑族以为妻　　世间极恶无过此</p>
<p>　女人弊执为其性　　如地坚住匪能移</p>
<p>　但随富乐荣贵迁　　贫贱衰羸咸弃舍</p>
<p>　五通仙人大威德　　退失神通因女人</p>
<p>　随意自在骑项行　　王女能令寂静转</p>
<p>　琰魔死王及猛风　　亦如地下沃焦海</p>
<p>　炎火黑蛇刀毒药　　女人为害过于此</p>
<p>　敬心给足诸财宝　　质直承事意无违</p>
<p>　智慧方便或刚柔　　无有能知女心者</p>
<p>　见人啼笑皆过彼　　种种幻惑诱其心</p>
<p>　貌恭矫媚于男夫　　心藏很戾无知者</p>
<p>　极虚诳语示真实　　极真实言皆虚妄</p>
<p>　恒如毒兽害众生　　咄哉丈夫宁共处</p>
<p>　长时敬事益憍慢　　暂遇违缘恶转增</p>
<p>　若出若处一切时　　陵突于夫无愧耻</p>
<p>　如火焚薪恒不足　　如海吞流无满时</p>
<p>　琰魔不厌杀众生　　女人欲男心亦尔</p>
<p>　女人不观于种族　　老少贵贱与妍媸</p>
<p>　一切男子悉驰求　　无厌恣欲情如是</p>
<p>　女人志欲无厌足　　曾无少分系夫心</p>
<p>　犹如野牛自在行　　恒思渐食于新草</p>
<p>　少年盛色心流转　　富贵从夫系属人</p>
<p>　丰盈玉馔璎珞衣　　常愿贫穷随自意</p>
<p>　种种供事咸充足　　涂香沐浴妙庄严</p>
<p>　未尝惭愧丈夫恩　　纵意邪思心不绝</p>
<p>　或染欲语怜愍语　　舌上犹如甘露生</p>
<p>　心中猛恶兴毒害　　是故女言难定信</p>
<p>　女人能间夫宗族　　匪令雍穆暂同居</p>
<p>　父母兄弟甚怨仇　　一切姻亲皆舍离</p>
<p>　外现美容怀谄媚　　一切愆违满腹中</p>
<p>　不应观视一须臾　　况久甘其粗恶语</p>
<p>　女人恒于一切处　　防诸过患及猜嫌</p>
<p>　一行有亏众所轻　　伤风败俗人咸弃</p>
<p>　女人童幼及中年　　乃至老时过百岁</p>
<p>　内外种族皆荣贵　　动止恒须人所防</p>
<p>　处女居家随父母　　笄年适事又从夫</p>
<p>　夫亡从子护嫌疑　　由是常名不自在</p>
<p>　出家舍欲修寂静　　心思女境非圣贤</p>
<p>　犹郁金香染垢衣　　离善常为智人笑</p>
<p>　如囚得出思还入　　如狂遇差愿重生</p>
<p>　癞病已除念病时　　舍女思女过于是</p>
<p>　如澄静水蛟龙止　　亦如金窟猛兽居</p>
<p>　虽修戒定念女人　　智者观之亦如是</p>
<p>　智人宁吞于热铁　　不观女色乱其心</p>
<p>　戒定慧品遍成怨　　寂静资缘皆弃舍</p>
<p>　女人不观于胜族　　吉祥富贵智名闻</p>
<p>　唯求染欲无异心　　云何慧者所亲近</p>
<p>　有住诸禅及威势　　能杀勇力与王仙</p>
<p>　或时女色染其心　　退失调伏诸功德</p>
<p>　斗诤象马诸军阵　　亡躯济海集珍财</p>
<p>　胜族乞丐为仆隶　　行非正法皆由女</p>
<p>　女人喜怒情难见　　染心邪计量无涯</p>
<p>　世间名称诸智人　　无有能知女心者</p>
<p>　五通神仙及天主　　能知大海水多少</p>
<p>　终身计算莫能知　　一一女人差别意</p>
<p>　谄言悦耳甘如蜜　　心如利剑害于人</p>
<p>　乱意巧妙夺人心　　怀恶兴谋肆诸毒</p>
<p>　女人妙饰或无饰　　行住坐卧悉猜嫌</p>
<p>　邪视愚智诸女人　　见画像女亦憎恶</p>
<p>　愚童乐攀毒树枝　　痴乱欲住毒蛇窟</p>
<p>　狂人执持于热铁　　亲近女色过于是</p>
<p>　染着女色心昏醉　　违意忿毒害于身</p>
<p>　怖彼女人喜怒时　　智者云何亲近住</p>
<p>　女人恶法满其心　　如河深水蛟龙止</p>
<p>　不观勇力色种族　　恣欲从心无是非</p>
<p>　女心不定如疾风　　亦如迅速浮云电</p>
<p>　百岁供承资所欲　　曾无少念丈夫恩</p>
<p>　不敬有德轻无德　　憎贫乐富徇贪求</p>
<p>　美言敬养增慢高　　资财阙乏无心顾</p>
<p>　蚖蛇枯碛狼毒华　　共住戴持伤一世</p>
<p>　暂近女色过于彼　　永害未来功德身</p>
<p>　女人谗巧恒是非　　离间六亲及朋友</p>
<p>　覆藏己过扬他失　　一切过患由女人</p>
<p>　女心不定如猿狖　　恒思少过忘多恩</p>
<p>　愚夫敬事若师尊　　如奴奉主情无足</p>
<p>　女性如河滋泛溢　　漂诸胜法坏多身</p>
<p>　如流湍激两岸崩　　女人害善过于是</p>
<p>　女人欲网甚坚密　　顾视徐行无愧容</p>
<p>　笑语欢诤无异心　　罗诸富贵如昏醉</p>
<p>　女人染爱由妄起　　如树无根欲尽灯</p>
<p>　色衰爱息一须臾　　所有恩情咸灭尽</p>
<p>　女人爱欲须臾顷　　染心邪语信难依</p>
<p>　或时宝重过珠珍　　或生厌弃如刍草</p>
<p>　象王自在拔树力　　色如浮空大白云</p>
<p>　由为女象醉其心　　一切随人所调伏</p>
<p>　菩萨为法摄女人　　虽恒教授心远离</p>
<p>　若时太过而亲近　　如鸟折翼不能飞</p>
<p>　女人志趣恒卑下　　如河流处岸崩摧</p>
<p>　所往能令善法衰　　毁宗灭族皆因此</p>
<p>　女人能张爱欲网　　罗捕一切诸愚夫</p>
<p>　世间染欲诸众生　　如鱼吞钩为所食</p>
<p>　智者观知本不净　　九窍常流昼夜时</p>
<p>　如是厌离女人身　　云何于此生贪着</p>
<p>　女身虚幻如浮泡　　老病死苦所依处</p>
<p>　积集不净过山岳　　云何于此生贪着</p>
<p>　一切忧恼及恐怖　　皆从女色之所生</p>
<p>　若能观察无贪着　　解脱无忧无恐惧</p>
<p>　是故智者不观女　　或时观察以慈心</p>
<p>　想如母女及姊妹　　随应为说无贪法</p>
<p>　能了女人身内外　　种种不净之所生</p>
<p>　如何境动思欲火　　焚烧累劫诸善根　</p>
<p>尔时妙威德主太子。说此偈已。告具足艳吉祥童女言。汝是谁女。先系属谁。为谁守护。若已属人。我则不应重摄受汝。尔时太子。以偈问曰</p>
<p>　</p>
<p>　汝具清净功德身　　色相端严甚微妙</p>
<p>　我今问汝应实答　　汝本从生及所居</p>
<p>　父母亲属为是谁　　汝复今依谁所住</p>
<p>　若已系属于他人　　我则不应重摄受</p>
<p>　汝不好盗他财物　　汝不无慈害有情</p>
<p>　汝不邪行染其心　　毕竟汝依何语住</p>
<p>　汝不离间他亲友　　口出一切粗恶言</p>
<p>　虚诳无义恼群生　　贪求境界怀嫉妒</p>
<p>　汝不于他生恚怒　　以邪险见自缠心</p>
<p>　不行谄幻诳世间　　作诸相违重业不</p>
<p>　尊重父母师长不　　恭敬一切善友不</p>
<p>　见诸困厄贫穷人　　能起慈心饶益不</p>
<p>　若有一切善知识　　诲示于汝真实法</p>
<p>　能以坚固信乐心　　恭敬勤修供养不</p>
<p>　汝能爱乐诸佛不　　汝能尊重菩萨不</p>
<p>　最胜佛法功德僧　　一切能生恭敬不</p>
<p>　汝能安住正法不　　汝能远离非法不</p>
<p>　闻赞无边功德海　　能生爱乐尊重不</p>
<p>　汝见孤独无所依　　能起慈心救护不</p>
<p>　汝见恶道诸众生　　能生广大悲心不</p>
<p>　于他所有荣乐事　　能生最极欢喜不</p>
<p>　于诸逼迫众生中　　能住平等舍心不</p>
<p>　汝为痴闇诸众生　　求大菩提开悟不</p>
<p>　无边劫海修诸行　　不起身心疲倦不　</p>
<p>尔时太子。如是问已。女母善现。即于其前。自说童女从初诞生。乃至成长所有吉祥功德之相。而说偈言</p>
<p>　</p>
<p>　太子仁今应善听　　所问此女诸因缘</p>
<p>　初生渐次及长成　　具德庄严我当说</p>
<p>　曩于太子初生日　　此女亦从莲华生</p>
<p>　诸根清净相圆明　　肢节庄严皆具足</p>
<p>　我时游观于春月　　入彼最胜娑罗园</p>
<p>　观诸卉木华始生　　百谷药草皆荣茂</p>
<p>　奇树名华开众色　　发耀舒光如庆云</p>
<p>　黑蜂游集鸟和鸣　　闻者忘忧恣欢乐</p>
<p>　同游八百诸采女　　容仪端正夺人心</p>
<p>　袨服姝丽备庄严　　言谈歌咏皆殊妙</p>
<p>　园有浴池宝严饰　　名为种种莲华幢</p>
<p>　我将采女诣池边　　散华布地而敷座</p>
<p>　于彼清净芳池内　　忽生千叶宝莲华</p>
<p>　阎浮檀金以为台　　琉璃为茎摩尼叶</p>
<p>　妙香众宝为华蕊　　普放一切大光明</p>
<p>　众生睹相尽生疑　　中夜云何日光照</p>
<p>　夜分既尽日初出　　光明照此莲华开</p>
<p>　莲华放光出妙音　　示此童女初生相</p>
<p>　我时见此人间宝　　从彼莲华之所生</p>
<p>　往修净业悉无亏　　今获圆明诸妙果</p>
<p>　绀琉璃发青莲眼　　面貌端严金色光</p>
<p>　华鬘宝髻具庄严　　吉祥无垢莲华色</p>
<p>　身分肢节皆圆满　　相好光明无比伦</p>
<p>　俨然端坐宝华中　　犹如净妙真金像</p>
<p>　遍身所有诸毛孔　　咸出一切栴檀香</p>
<p>　口中常出青莲香　　所有言音同梵响</p>
<p>　或时微笑有宣说　　犹如天乐妙音声</p>
<p>　此是女宝世间希　　非诸下劣当斯偶</p>
<p>　我观世间无有人　　堪与此女为其主</p>
<p>　唯仁功德相庄严　　愿赐弘悲哀纳受</p>
<p>　此女非长亦非短　　亦复不粗亦不细</p>
<p>　身诸部分悉端严　　众相圆备无讥丑</p>
<p>　世间所有诸技艺　　文字算印工巧法</p>
<p>　言辞讽咏皆清妙　　唯愿仁尊哀纳受</p>
<p>　亦能解了诸兵法　　弓剑技术无不通</p>
<p>　善和斗讼以慈心　　闻名仰德咸调伏</p>
<p>　宿因胜行皆圆满　　一切功德自庄严</p>
<p>　见者欢喜永无厌　　唯愿仁尊哀纳受</p>
<p>　众生所有一切病　　知其因起及增损</p>
<p>　应病与药使无差　　能令众苦皆销灭</p>
<p>　阎浮一切语言法　　音声随转无量种</p>
<p>　名言训释各不同　　如是一切咸通达</p>
<p>　世间所有诸音乐　　歌舞嬉戏及赞咏</p>
<p>　言辞辩论适人心　　能令见者咸欣悦</p>
<p>　动止威仪皆有则　　取舍进退合其宜</p>
<p>　于染不染诸众生　　但以慈心无所著</p>
<p>　徐步谛观心不乱　　诸根寂静念无亏</p>
<p>　身口恒随智慧行　　女人过失咸皆离</p>
<p>　女人所有诸功德　　此女一切备修持</p>
<p>　人间女宝汝应知　　愿速垂悲哀纳受</p>
<p>　其心不悭亦不嫉　　亦无嗜欲及贪嗔</p>
<p>　质直柔软性调和　　言音美妙无粗犷</p>
<p>　恭敬一切诸尊长　　专求功德志无移</p>
<p>　于诸梵行悉坚持　　唯愿慈悲哀纳受</p>
<p>　见诸衰老及重病　　受诸困厄处贫穷</p>
<p>　无主无亲无所依　　常起慈心而救护</p>
<p>　不念自身安隐乐　　常乐利益诸众生</p>
<p>　以此功德庄严心　　究竟观于真实谛</p>
<p>　行住坐卧心无逸　　动静语默常应时</p>
<p>　未曾一念舍众生　　能令见者咸尊重</p>
<p>　虽于一切众生处　　不起凡夫染污心</p>
<p>　见有慈悲具德人　　常乐亲近无厌足</p>
<p>　普能尊重善知识　　远离一切恶知识</p>
<p>　心无躁竞恒顺行　　所作先思无谬失</p>
<p>　普于一切无怨恨　　恒修众福以严身</p>
<p>　智慧人间无等伦　　此女宜应奉太子　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>