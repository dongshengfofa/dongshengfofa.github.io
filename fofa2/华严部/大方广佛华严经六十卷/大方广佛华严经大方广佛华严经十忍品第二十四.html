<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经十忍品第二十四</p>
<p>尔时普贤菩萨摩诃萨。复告诸菩萨言。佛子。菩萨摩诃萨成就十种忍。能得一切无碍忍地。又得一切诸佛无尽无碍之法。何等为十。所谓随顺音声忍。顺忍。无生法忍。如幻忍。如焰忍。如梦忍。如响忍。如电忍。如化忍。如虚空忍。佛子。是为菩萨摩诃萨十种忍。过去诸佛已说。未来诸佛当说。现在诸佛今说。佛子。何等为菩萨摩诃萨随顺音声忍。若闻真实法。不惊。不怖。不畏。信解受持。爱乐顺入。修习安住。佛子。是为菩萨摩诃萨第一随顺音声忍。佛子。何等为菩萨摩诃萨顺忍。佛子。此菩萨随顺寂静。观一切法。平等正念。不违诸法。随顺深入一切诸法。清净直心。分别诸法。修平等观。深入具足。佛子。是为菩萨摩诃萨第二顺忍。佛子。何等为菩萨摩诃萨无生法忍。佛子。此菩萨不见有法生。不见有法灭。何以故。若不生则不灭。若不灭则无尽。若无尽则离垢。若离垢则无坏。若无坏则不动。若不动则寂灭地。若寂灭地则离欲。若离欲则无所行。若无所行则是大愿。若是大愿则住庄严。佛子。是为菩萨摩诃萨第三无生法忍。佛子。何等为菩萨摩诃萨如幻忍。佛子。此菩萨深入诸法皆悉如幻。观缘起法。于一法中。解众多法。众多法中。解了一法。菩萨摩诃萨于彼诸法。分别诸刹。入众生界法界。等观世间。等观佛出入不二入。出生住持。譬若如幻。非象兵马兵车兵步兵。非男非女。非童男童女。非树非叶。非华非果。非地水火风。非昼非夜。非半月一月。非年岁。非百年。非月非日。非劫数。非定非乱。非一非异。非纯非杂。非好非恶。非多非小。非量。非无量。非粗非细。种种众非幻。幻非种种众。但以幻故。示众色像。菩萨摩诃萨亦复如是。观一切世间皆悉如幻。所谓业世间。烦恼世间。佛刹世间。法世间。三世世间。流转世间。成世间。坏世间。行世间。菩萨摩诃萨。观察一切世间悉如幻时。不起众生。不坏众生。不起诸刹。不坏诸刹。不起诸法。不坏诸法。不取过去虚妄相。不作当来。不转当来。现在不住。亦无所著。不观察菩提。不虚妄取菩提。不取佛兴世。亦无佛涅槃。不住大愿。不取清净离生平等。无出无著。出生严净佛刹。决定知真法。出生众生界。分别知众生。决定知法界。住正法不动。等入三世。而亦不违分别三世。出生阴入。除灭所依。度脱众生。等观法界无有差别。知一切法非文字。非言说。而亦不舍诸深妙辩。不着化众生。而转法轮。为众生故。受持大悲。度脱一切。说过去因缘。实知诸法。而无所至。佛子。是为菩萨摩诃萨第四如幻忍。佛子。何等为菩萨摩诃萨如焰忍。佛子。此菩萨觉悟一切世间皆悉如焰。如热时焰。无有方处。菩萨摩诃萨。决定了知一切诸法。亦无方处。非内非外。非有非无。非常非断。观一切法。皆悉真实假名施设。非一色。非种种色。非无色地。具足证知一切诸法。佛子。是为菩萨摩诃萨第五如焰忍。佛子。何等为菩萨摩诃萨如梦忍。佛子。此菩萨解一切世间皆悉如梦。譬如梦非世间。非离世间。非欲界。非色界。非无色界。非生非死。非净非秽。非清非浊。而有示现。如是菩萨摩诃萨。觉悟一切世间皆悉如梦。不坏梦。不着梦。梦性寂灭。梦无自性。受持一切法。皆悉如梦。不坏梦。不虚妄取梦。觉悟一切世间皆悉如梦。佛子。是为菩萨摩诃萨第六如梦忍。佛子。何等为菩萨摩诃萨如响忍。佛子。此菩萨出生诸法。善学成就。究竟圣法。得到彼岸。知一切法皆悉如响。分别众声。犹如呼响。而无所至。菩萨摩诃萨解如来音。不从内出。不从外出。不从内外出。彼闻音者。不在内。不在外。亦不在内外。而能出生巧方便智。了声如响悉从缘起。亦不坏法施。深入音声。远离颠倒。善学一切。如帝释后。于一音中。出千妙音。而亦不取虚妄音声。菩萨摩诃萨亦复如是。入离虚妄法界。出生巧妙方便音声。于无量无边世界。广为众生转净法轮。度脱一切。受持如来广长舌相。出生无量无障碍音。充满十方一切世界。普令众生。悉得开解。发起善根。而音声无转。不可言说。知音声非语言。而随顺语言。亦不染着种种音声。觉悟了知一切音声。佛子。是为菩萨摩诃萨第七如响忍。佛子。何等为菩萨摩诃萨如电忍。佛子。此菩萨不生世间。不死世间。不内世间。不外世间。不行世间。非不行世间。不坏世间。非不坏世间。不起世间趣。不离世间趣。不等世间。非不等世间。非世间。非离世间。不行菩萨行。而不舍大愿。非实。非虚。所行真实。究竟一切如来正法。能办一切世间诸事。亦不随顺世间流转。亦不受持正法流转。譬如电或日。或月。山树男女。室宅墙壁。大地流水等。皆悉能照。令明净故譬水油身宝珠明镜。如是等一切清净色。悉能照明一切净界。电不离明净。明净不离电。电能远照。而电非远近。菩萨摩诃萨亦复如是。能照彼我一切境界。而其智慧不作分别。照现彼我一切境界。如种子中无有根芽茎节枝叶。而能为因。菩萨摩诃萨亦复如是。于不二法中。分别二相。修无碍际。佛子。是为菩萨摩诃萨第八如电忍。若菩萨摩诃萨成就此忍。虽不往诣诸如来所。而悉普现一切佛刹。不起此世界。不至一切世界。菩萨现身遍一切世界。如电光现。游行无碍。普至十方。金刚诸山坚固之物所不能障。具足成就佛家清净身口意业得无量清净一切色身。佛子。何等为菩萨摩诃萨第九如化忍。佛子。此菩萨知一切世间皆悉如化。所谓一切众生业化。一切众生行化。一切虚妄化。一切苦乐颠倒化。一切妄取化。一切世间无实法化。一切语言道化。一切烦恼化。诸想所起故。调伏众生化。离垢清净故。三世不退转化。无生平等故。菩萨愿化。长养菩萨行故。如来大悲化。除灭众生一切苦故。法轮方便智化。出生无量无畏智辩故。佛子。是为菩萨摩诃萨解知世间离世间化。决定知广大。知无量无际等。知如如。具足成就无量自在。于真实中。而不倾动。悉见一切无有真实。而不坏所行。譬如化不从心起。不住心中生。不由业起。亦不受报。非世间生。非世间灭。非法所摄。非法所触。非是久住。非须臾住。非世间行。非离世间。非游诸方。非诸方所摄。非量。非无量。非厌。非无厌。非休息。非无休息。非凡非圣。非净非秽。非生非死。非愚非智。非见非失。不依世间。非法界所摄。非黠慧。非愚蒙。非炽然。非寂灭。非生死。非涅槃。非有非无。如是菩萨摩诃萨处于世间。行菩萨行。受持方便。观察世间皆悉如化。不着世间。亦不着化。不妄取世间。亦不取化。不住世间。不灭世间。不住正法。不随非法。而不舍教化众生。一向正念。具足诸愿。不庄严诸法。亦复不坏诸庄严法。于一切法。悉无所有。悉能具足一切佛法。譬如化非有非无。菩萨摩诃萨亦复如是。安住如化忍中。悉能具足诸佛菩提。饶益众生。佛子。是为菩萨摩诃萨第九如化忍。佛子。若菩萨摩诃萨成就此忍。于一切佛刹。无所依着。譬如化于一切世界。无所依着。于一切佛法。不虚妄行。譬如化行无所行。离诸颠倒。譬如化非身示现一切身。譬如化。不依色。示现一切色。譬如化不着实际。平等满足自性无性。譬如化非解脱法。悉能示现一切法处。譬如化无处所性。亦非调伏。亦非清净。譬如化离一切神力。往诣一切诸如来所。譬如化不可退转。不生不灭。悉离挂碍。一切诸力金刚诸山所不能障。佛子。何等为菩萨摩诃萨第十如虚空忍。佛子。此菩萨解一切法界。犹如虚空。以无性故。譬如虚空。一切世界亦复如是。解一切佛刹无所起故。譬如虚空。一切诸法亦复如是。解无二法故。譬如虚空。一切众生行亦复如是。解行无所行故。譬如虚空。一切佛法亦复如是。解无分别故。譬如虚空。一切佛力亦复如是。解无异故。譬如虚空。一切诸禅亦复如是。解三世故。譬如虚空。一切说法亦复如是。解不可说故。譬如虚空。一切佛身亦复如是。解无碍故。譬如虚空。遍一切处。解一切法。如虚空故。佛子。如是菩萨摩诃萨。解一切法悉如虚空。得虚空等忍智。得虚空等身。得虚空等身业。得虚空等口。得虚空等口业。得虚空等心。得虚空等心业。譬如虚空不生不死。菩萨摩诃萨亦复如是。一切法身。不生不死。譬如虚空不可破坏。菩萨摩诃萨亦复如是。智慧诸力不可破坏。譬如虚空一切世间之所依止。而无所依。菩萨摩诃萨亦复如是。一切诸法之所依止。而无所依。譬如虚空不生不灭。悉为一切生灭所依。菩萨摩诃萨亦复如是。非向非成。令一切众生。皆悉清净。譬如虚空非方非非方。而能示现诸海分际。菩萨摩诃萨亦复如是。非业非业报。而能演说一切生死大海分际。譬如虚空非行非住。而能示现种种威仪。菩萨摩诃萨亦复如是。非行非住。而能分别一切诸行。譬如虚空非色非无色。而能示现百千诸色。菩萨摩诃萨亦复如是。非世间色。非离世间色。而能示现一切诸色。譬如虚空非久住非须臾住。菩萨摩诃萨亦复如是。非久趣向非须臾趣向。能广演说一切菩萨之所住行。譬如虚空非净非秽。菩萨摩诃萨亦复如是。非世间障覆。亦非清净。譬如虚空一切世间皆谓现前实非现前。菩萨摩诃萨亦复如是。一切诸法现菩萨前。而于菩萨无所现前。譬如虚空住一切处。而虚空无分齐。菩萨摩诃萨亦复如是。住一切法。而菩萨心无有分齐。何以故。菩萨摩诃萨。思惟自己善根。犹如虚空。善根清净。善根具足。善根平等。善根一分。善根寂灭。善根一味。善根一量。善根清净。如虚空色善根。趣一切道。不忘一切法。得一切不坏法。游行一切刹。具足一切身。而于诸身。悉无所著。普于十方。永离痴惑。具足成就不可坏力。满足一切功德境界。得一切种法。得深乐法。得虚空等金刚善根。出生一切诸妙音声。一切世间常转法轮。未曾失时。佛子。是为菩萨摩诃萨第十如虚空忍。若菩萨摩诃萨成就此忍。得无来身。以无去故得不生身。以不灭故。得不聚身。以无散坏故。具足不实身。以无真实故。得一相身。以无相故。得无量身。以佛力无量故。得平等身。以如相故。得不坏身。以等观三世故。得至一切处身。以净眼普照无障碍故。得离欲际身。以一切法无合散故。得虚空际功德藏。以无尽故。得无穷尽平等法辩。以一切法性如虚空一性故。得无量无碍。微妙音声。以无碍如虚空故得清净具足一切菩萨行巧妙方便。以一切法无碍清净如虚空故。得一切佛法海。以不可断如虚空故。得受持一切佛刹。以无量如虚空离贪欲故。得一切法示现自在未曾休息。以坚固如虚空故。得不可坏坚固法身。以如虚空能持一切世间故。具足成就不可沮坏金刚诸根。以示现一切世间成败故。得具足力能持一切世间。以受持智慧如虚空故。佛子。是为菩萨摩诃萨十种忍。尔时普贤菩萨。欲重宣此义。为诸菩萨。以偈颂曰</p>
<font SIZE="2">
<p>　</p>
</font>
<p>　譬如世有人　　闻有宝藏处</p>
<p>　闻已大欢喜　　宝藏可得故</p>
<p>　如是大智慧　　菩萨真佛子</p>
<p>　佛深寂灭法　　闻已大欢喜</p>
<p>　闻彼深法已　　其心不恐怖</p>
<p>　亦不生惊畏　　不退亦不没</p>
<p>　菩萨向菩提　　闻此寂灭音</p>
<p>　堪忍寂灭法　　于彼不生疑</p>
<p>　我作一切智　　天人尊导师</p>
<p>　以闻甚深法　　其心堪忍故</p>
<p>　彼闻寂灭音　　踊跃大欢喜</p>
<p>　一心乐专求　　一切诸佛法</p>
<p>　修习调伏心　　正直求菩提</p>
<p>　长养诸善根　　而不坏法性</p>
<p>　堪忍寂灭法　　随顺彼音声</p>
<p>　修习菩萨行　　安住音声忍</p>
<p>　转求胜妙道　　出生诸善法</p>
<p>　精进不退转　　究竟成菩提</p>
<p>　闻此妙音声　　菩提心清净</p>
<p>　得勇健善根　　令诸佛欢喜</p>
<p>　譬如功德人　　获大珍宝藏</p>
<p>　随顺身所宜　　造诸庄严具</p>
<p>　慧者亦如是　　闻此深法义</p>
<p>　增广智慧海　　随顺求诸法</p>
<p>　决定随顺法　　分别无所有</p>
<p>　随顺于真如　　得彼真实法</p>
<p>　得净自在心　　明彻大欢喜</p>
<p>　解了一切法　　悉从众缘起</p>
<p>　修习平等法　　分别性非性</p>
<p>　不坏佛法藏　　正觉一切法</p>
<p>　正直心坚固　　庄严净菩提</p>
<p>　不动如须弥　　一向求佛道</p>
<p>　修习深三昧　　精进不懈怠</p>
<p>　无量劫修行　　未曾有退失</p>
<p>　最胜甚深海　　究竟到彼岸</p>
<p>　尽诸法原底　　远离众恐怖</p>
<p>　等心观诸法　　如无等所说</p>
<p>　成就随顺忍　　平等智满足</p>
<p>　具足顺忍门　　顺佛之所说</p>
<p>　随顺真实智　　不分别法相</p>
<p>　三十三天中　　彼诸天子等</p>
<p>　共一宝器食　　所食各不同</p>
<p>　诸天种种食　　不从十方来</p>
<p>　随彼所修业　　自然食在器</p>
<p>　菩萨亦如是　　观察一切法</p>
<p>　悉从因缘起　　不生亦不灭</p>
<p>　若法不生灭　　是法不可尽</p>
<p>　了达其成败　　清净不可坏</p>
<p>　实际不可坏　　悉寂灭如如</p>
<p>　金刚愿饶益　　具佛无碍智</p>
<p>　专念寂灭法　　其心未曾离</p>
<p>　随顺世间行　　长养大悲愿</p>
<p>　具足诸愿力　　不着于世间</p>
<p>　成就甚深智　　随顺广说法</p>
<p>　是名无生忍　　解诸法无尽</p>
<p>　了达悉如如　　法界无所起</p>
<p>　菩萨住此忍　　一切十方界</p>
<p>　现在无量佛　　皆悉授彼记</p>
<p>　乐观寂灭法　　出生诸善根</p>
<p>　一念达三世　　调伏净众生</p>
<p>　观察诸世间　　解了悉如幻</p>
<p>　寂灭无所有　　于彼无染着</p>
<p>　诸色从心造　　示现犹如幻</p>
<p>　虚空非真实　　一切有如幻</p>
<p>　譬如工幻师　　四衢现众像</p>
<p>　众生见欢喜　　而实无所有</p>
<p>　世间亦如是　　一切皆如幻</p>
<p>　有无等诸法　　了知悉虚妄</p>
<p>　度脱一切众　　解了悉如幻</p>
<p>　善能平等知　　众生幻无异</p>
<p>　众生诸佛刹　　三世一切法</p>
<p>　无量诸世间　　悉了义如幻</p>
<p>　譬如工幻师　　示现种种形</p>
<p>　男女象马牛　　园林华果等</p>
<p>　幻无所染着　　亦无有住处</p>
<p>　幻法无真实　　所现悉虚妄</p>
<p>　佛子亦如是　　观察诸世间</p>
<p>　有无一切法　　了达悉如幻</p>
<p>　众生诸佛刹　　种种业所造</p>
<p>　觉悟如幻际　　于彼无所著</p>
<p>　菩萨摩诃萨　　常乐寂静法</p>
<p>　深入真实地　　究竟住法界</p>
<p>　随顺向正法　　最胜法化生</p>
<p>　善解一切想　　缠网群生类</p>
<p>　想如热时焰　　令众生颠倒</p>
<p>　菩萨善知想　　能离一切倒</p>
<p>　世间各别异　　形类悉不同</p>
<p>　佛子善明达　　了相非真相</p>
<p>　十方诸群生　　悉为想网覆</p>
<p>　菩萨慧眼净　　善见世间想</p>
<p>　世间犹如焰　　妄想取世间</p>
<p>　能断世间想　　则离三种倒</p>
<p>　譬如热时焰　　众生于远见</p>
<p>　妄想谓为水　　其实非真水</p>
<p>　众生亦如是　　虚妄取世间</p>
<p>　想如热时焰　　无碍心境界</p>
<p>　分别一切想　　成就无碍智</p>
<p>　想缚群生类　　勇健能解脱</p>
<p>　远离放逸慢　　除灭世间想</p>
<p>　究竟尽无尽　　无尽者方便</p>
<p>　彼能解世间　　一切法如梦</p>
<p>　梦性无方处　　世间亦如是</p>
<p>　解法离虚妄　　寂灭心无异</p>
<p>　明了世间行　　三世皆如梦</p>
<p>　梦非生死法　　非有亦非无</p>
<p>　三有悉如梦　　寂灭心无缚</p>
<p>　解世如梦性　　不依于世间</p>
<p>　观世间寂灭　　不染着诸趣</p>
<p>　明见一切世　　不起虚妄倒</p>
<p>　善解法如梦　　逮得如梦忍</p>
<p>　众生于梦见　　种种诸异相</p>
<p>　悉知从心造　　而实无所有</p>
<p>　智月如是见　　众生皆如梦</p>
<p>　晓了如梦已　　离一切虚妄</p>
<p>　菩萨方便解　　一切法如梦</p>
<p>　梦性无真实　　非一亦非异</p>
<p>　众生一切法　　佛刹诸行业</p>
<p>　菩萨悉明了　　一切皆如梦</p>
<p>　随一切垢净　　悉能如实知</p>
<p>　解知世如梦　　不取虚妄相</p>
<p>　菩萨所行行　　一切诸妙愿</p>
<p>　明解悉如梦　　于彼无所著</p>
<p>　决定解诸法　　及一切世间</p>
<p>　菩萨能善知　　其性皆如梦</p>
<p>　世间生灭法　　众生去来相</p>
<p>　解了净如梦　　其性无忘失</p>
<p>　随顺如梦行　　亦不坏世间</p>
<p>　了达诸威仪　　如修短无实</p>
<p>　是名如梦忍　　解了一切法</p>
<p>　成就无碍智　　度脱一切众</p>
<p>　菩萨摩诃萨　　广行无量行</p>
<p>　出生于一切　　正觉平等法</p>
<p>　种种诸方便　　解法真实相</p>
<p>　诸法无去来　　于彼心无著</p>
<p>　一切众生类　　无量诸音声</p>
<p>　菩萨深觉悟　　了之悉如响</p>
<p>　菩萨知音声　　非是内外法</p>
<p>　谛了诸音声　　一切皆如响</p>
<p>　一切诸音声　　皆悉是虚妄</p>
<p>　菩萨知非实　　于彼无所著</p>
<p>　菩萨悉睹见　　十方一切佛</p>
<p>　又闻彼如来　　梵音演说法</p>
<p>　彼诸大导师　　广说修多罗</p>
<p>　菩萨闻法音　　其心无所著</p>
<p>　所闻声如响　　悉无所从来</p>
<p>　分别一切音　　善解无坏法</p>
<p>　分别诸音声　　善解一切法</p>
<p>　解声非是声　　出无量净音</p>
<p>　观察一切法　　皆悉离音声</p>
<p>　种种语言际　　悉能善了知</p>
<p>　菩萨于众生　　了之悉如响</p>
<p>　如是能深解　　一切诸众生</p>
<p>　菩萨善随顺　　明达语言道</p>
<p>　解了一切世　　种种诸音声</p>
<p>　了知音声性　　常乐寂静地</p>
<p>　明解诸世间　　一切悉如响</p>
<p>　犹如语言道　　宣明种种法</p>
<p>　众生乐染着　　虚妄之音声</p>
<p>　如彼音声相　　世间亦如是</p>
<p>　众生相亦然　　真佛子明觉</p>
<p>　如此真实相　　明智之忍力</p>
<p>　令音净微妙　　解世皆寂灭</p>
<p>　彼于三世中　　了达语言道</p>
<p>　不取虚妄声　　其心无所著</p>
<p>　寂静定意为世间　　一向专求佛菩提</p>
<p>　未曾虚妄取世间　　心常欣乐寂灭法</p>
<p>　观察世间无有余　　皆悉寂灭无自性</p>
<p>　专求菩提为众生　　具足智力大慈悲</p>
<p>　不受一切世间生　　亦不解脱于世间</p>
<p>　一切世间无所依　　亦复不离依世间</p>
<p>　解知众生诸法性　　于彼法性不染着</p>
<p>　于诸众生无所依　　清净解脱而无缚</p>
<p>　于一切趣知实性　　世间生死流转法</p>
<p>　菩萨解法无有二　　于不二法无所著</p>
<p>　其心不住诸世间　　又亦不离于世间</p>
<p>　所行不在世间外　　了知诸法真实相</p>
<p>　譬如水中电光色　　彼色非内亦非外</p>
<p>　菩萨饶益众生故　　演说世间无真实</p>
<p>　众生无缚无解脱　　一切世间不可说</p>
<p>　世间非内亦非外　　如彼水中电光像</p>
<p>　如是清净离垢心　　随顺甚深微妙行</p>
<p>　具足智慧法灯明　　成满诸愿不退转</p>
<p>　智慧成就不可量　　常能饶益一切众</p>
<p>　安立众生无畏法　　除灭一切诸障碍</p>
<p>　修习甚深法　　饶益一切众</p>
<p>　此忍增妙智　　具足菩萨行</p>
<p>　深入寂灭法　　谛了悉如化</p>
<p>　示现无量行　　而实无所行</p>
<p>　胜地修菩提　　随顺如化行</p>
<p>　如化常寂灭　　菩萨行亦然</p>
<p>　了知众生类　　及无量行业</p>
<p>　平等悉如化　　解脱亦如是</p>
<p>　明解三世佛　　一切悉如化</p>
<p>　无量本行愿　　化成诸导师</p>
<p>　大慈悲弥广　　化众生清净</p>
<p>　清净即是化　　化力持应现</p>
<p>　世间悉虚妄　　菩萨解如化</p>
<p>　化性诸世间　　种种业庄严</p>
<p>　变化藏严饰　　究竟菩萨行</p>
<p>　随世诸行业　　种种杂无量</p>
<p>　化是虚妄法　　出生化虚妄</p>
<p>　菩萨所行法　　皆悉离虚妄</p>
<p>　化智海决定　　化印印世间</p>
<p>　化非生灭法　　智慧亦如是</p>
<p>　第十忍明观　　清净如虚空</p>
<p>　虚空众生法　　等观无别异</p>
<p>　智满如虚空　　除灭诸障碍</p>
<p>　虚空性无杂　　世间亦如是</p>
<p>　成就空忍力　　如空不可尽</p>
<p>　境界如虚空　　不取虚妄相</p>
<p>　虚空无自性　　虚空不可断</p>
<p>　虚空无种种　　智力亦如是</p>
<p>　譬如虚空性　　无有初中后</p>
<p>　虚空无异性　　智慧亦如是</p>
<p>　如是正观法　　皆悉如虚空</p>
<p>　无生亦无灭　　平等观诸法</p>
<p>　安住虚空法　　广为十方说</p>
<p>　虚空方便忍　　调伏一切魔</p>
<p>　虚空无自性　　世间亦如是</p>
<p>　有性无性法　　平等如虚空</p>
<p>　一方便庄严　　观世间虚空</p>
<p>　悉知三世法　　犹如虚空性</p>
<p>　菩萨智慧身　　音声如虚空</p>
<p>　身性亦虚空　　安住虚空智</p>
<p>　是名十种忍　　佛子具足行</p>
<p>　心安住忍力　　广为十方说</p>
<p>　真佛子善学　　超成智慧力</p>
<p>　法力定智力　　随顺修菩提</p>
<p>　深入此忍门　　成就无碍智</p>
<p>　调伏一切恶　　转无上法轮</p>
<p>　安住无量法　　一切莫能知</p>
<p>　调御师智海　　菩萨尽原底</p>
<p>　谦下行菩提　　得此深法忍</p>
<p>　妙法清净意　　悉满一切愿</p>
<p>　一切众生类　　诸佛刹微尘</p>
<p>　悉可算其数　　菩萨德难知</p>
<p>　若有真佛子　　成此十种忍</p>
<p>　一切诸众生　　无能知境界　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 