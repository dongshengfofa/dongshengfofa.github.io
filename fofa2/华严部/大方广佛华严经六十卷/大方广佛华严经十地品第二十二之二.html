<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第二十四</p>
<p>　　　　东晋天竺三藏佛驮跋陀罗译</p>
<p>　　十地品第二十二之二</p>
<p>　一切菩萨众　　闻说上地义</p>
<p>　其心皆清净　　欢喜无有量</p>
<p>　各于所坐处　　踊住虚空中</p>
<p>　以诸上妙华　　散于金刚藏</p>
<p>　咸皆称赞言　　善哉金刚藏</p>
<p>　大智无所畏　　善说菩萨地</p>
<p>　解脱月大士　　知众心清净</p>
<p>　欲闻第二地　　行相之诸说</p>
<p>　即请金刚藏　　大智愿解说</p>
<p>　第二地行相　　一切皆欲闻　</p>
<p>金刚藏菩萨语解脱月菩萨言。佛子。菩萨摩诃萨。已具足初地。欲得第二地者。当生十种直心。何等为十。一柔软心。二调和心。三堪受心。四不放逸心。五寂灭心。六真心。七不杂心。八无贪吝心。九胜心。十大心。菩萨以是十心。得入第二地。菩萨住离垢地。自然远离一切杀生。舍弃刀仗。无嗔恨心。有惭有愧。于一切众生。起慈悲心。常求乐事。尚不恶心恼于众生。何况加害。离诸劫盗。资生之物常知止足。若物属他。他所受用。于是物中。不与不取。离于邪淫。自足妻色。于他女人。不生一念。离于妄语。常真实语。谛语随语。乃至梦中尚不妄语。何况故作。离于两舌。无破坏心。于斗诤离散人中。常好和合。离于恶口。所有言语粗犷苦恶。自坏其身。亦坏于他。如是等语。皆悉舍离。离无义语。常自守护所可言说。应作不作。常知时语。利益语。顺法语。筹量语。乃至戏笑尚无所犯。何况故作。不贪他物。若物属他。他所摄用。不作是念。我当取之。离嗔害心。常于众生。求爱润心。慈悲心。离于占相。习行正见。决定深信罪福因缘。离于谄曲。诚信三宝。生决定心。菩萨如是常护善道。作是思惟。一切众生堕恶道者。皆由十不善道。我当自住善法。亦当为人说诸善法。示正行处。何以故。若人自不行善。为他说法。令住善者。无有是处。又深思惟行十不善道。则堕地狱。畜生。饿鬼。行十善道。则生人处。乃至有顶。又是十善道。与智慧和合修行。若心劣弱。乐少功德。厌畏三界。大悲心薄。从他闻法。至声闻乘。若行是十善道。不从他闻。自然得知。不能具足大悲方便。而能深入众因缘法。至辟支佛乘。若行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生。求佛大智慧。净菩萨诸地。净诸波罗蜜。入深广大行。则能得佛十力。四无所畏。四无碍智。大慈大悲。乃至具足一切种智。集诸佛法。是故我应行十善道。求一切智。是菩萨复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生。堕于地狱。畜生。饿鬼。若生人中。得二种果报。一者短命。二者多病。劫盗之罪。亦令众生。堕三恶道。若生人中。得二种果报。一者贫穷。二者共财不得自在。邪淫之罪。亦令众生。堕三恶道。若生人中。得二种果报。一者妇不贞洁。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者为人所诳。两舌之罪。亦令众生。堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生。堕三恶道。若生人中。得二种果报。一者常闻恶音。二者所可言说恒有诤讼。无义语罪。亦令众生。堕三恶道。若生人中。得二种果报。一者所有言语人不信受。二者有所言说不能明了。贪欲之罪。亦令众生。堕三恶道若生人中。得二种果报。一者多欲。二者无有厌足嗔恼之罪。亦令众生。堕三恶道。若生人中。得二种果报。一者常为一切。求其长短。二者常为众人之所恼害。邪见之罪。亦令众生。堕三恶道。若生人中。得二种果报。一者生邪见家。二者其心谄曲。诸佛子。如是十不善道。皆是众苦大聚因缘。菩萨复作是念。我何故不离是十不善道。行十善道。亦令他人。行此善道。如是念已。即离十不善道。安住十善道。亦令他人。住于善道。是菩萨尔时于一切众生。生安隐心。乐心。慈心。悲心。哀愍心。利益心。守护心。师心。大师心。自己心。作是念。是诸众生。堕于邪见随逐邪心。行邪险道。甚可哀愍。我应令彼住正见道如实法中。是诸众生常共斗诤分别彼我。我应令彼住于大慈是诸众生。常贪财物。无有厌足。恒以邪命而自生活。我应令彼住于清净身口意业。是诸众生。随逐贪欲。嗔恚。愚痴。常为种种烦恼大火之所烧然。不能志求出要方便。我应令彼灭烦恼火。置清凉处。是诸众生常为无明所覆。入大黑闇。离慧光明。入于生死大险道中。随逐种种无量邪见。我应令彼得无障碍清净慧眼。以是眼故。知一切法如实相。得不随他一切如实无障碍智。是诸众生。堕生死道。将坠地狱。畜生饿鬼。入邪见网。为种种愚痴丛林所覆。随逐虚妄邪道径路。常为愚痴之所盲冥。远离导师。非出要道谓为出要。随顺魔心。远离佛意。我应令彼度于生死险道艰难。安处令住一切智人。无畏大城。无诸衰恼。是诸众生。为诸烦恼暴水所没。欲。有。见。无明。四流所漂。随生死流。入大爱河。为诸烦恼势力所食。不能得求出要之道。常为欲觉。恚觉。恼觉。恶虫所害。又为水中身。见罗刹所执。入于五欲深流洄复。喜爱淤泥之所没溺。我慢陆地之所燋枯。无所归趣。于十二入怨贼聚落。不能得出。不遇导师能正度者。我应于彼生大慈悲。以善根力。而拔济之。得安隐处。离诸恐怖。住于一切智慧宝洲。是诸众生。深心贪着。多有忧悲。苦恼患难。憎爱所缚。欲械所系。入于三界无明稠林。我应令彼远离一切三界所著。令住离相无碍涅槃。是诸众生。深着我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此一切无量苦恼。我应令彼。离诸贪着。住于寂静。所谓断一切障碍。安隐涅槃。是诸众生。其心狭劣。乐于小法。远离无上一切智慧。贪着小乘。不能志求大乘出法。我应令彼住广大心无量无边诸佛道法。所谓无上大乘。诸佛子。是菩萨如是随顺持戒力。善能广生大慈悲心</p>
<p>是菩萨住离垢地。得见数百千万亿那由他诸佛世尊。以衣被饮食。卧具医药。资生之物。而供养之。于诸佛所。生恭敬心。复受十善道。乃至得阿耨多罗三藐三菩提。终不中失。是菩萨若干百千万亿劫。远离悭贪破戒垢故。净修布施持戒功德。譬如真金炼之以火。一切垢尽。转复明净。菩萨亦如是。住离垢地。若干百千。乃至无量百千万劫。远离悭贪破戒垢故。净修布施持戒功德。菩萨尔时于四摄法。爱语偏多。十波罗蜜。戒波罗蜜偏胜。余波罗蜜。亦皆修集。随地增长。佛子。是名菩萨摩诃萨第二离垢地。菩萨住是地。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住十善道。为大布施。而不穷尽。所作善业。布施爱语。利益同事。是诸福德。皆不离念佛。不离念法。乃至不离念具足一切种智。常生是心。我当于一切众生中。为首为胜。乃至于一切众生中。为依止者。佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　菩萨入二地　　柔软调和心</p>
<p>　堪受不放逸　　寂灭真不杂</p>
<p>　亦无有贪吝　　胜大悉具足</p>
<p>　得是十心已　　入于第二地</p>
<p>　菩萨住是地　　成就诸功德</p>
<p>　常离于杀生　　不恼害一切</p>
<p>　常离于劫盗　　亦无有邪淫</p>
<p>　不两舌妄语　　恶口无义言</p>
<p>　他所有财物　　不生于贪着</p>
<p>　不恼于众生　　直心行正见</p>
<p>　无有憍慢心　　亦无谄曲意</p>
<p>　柔软不放逸　　护持诸佛教</p>
<p>　所有剧苦恼　　地狱与畜生</p>
<p>　饿鬼炽然身　　皆从恶心有</p>
<p>　我今已永离　　如是诸恶事</p>
<p>　行于真实道　　寂灭之善法</p>
<p>　从人至有顶　　所有受乐处</p>
<p>　禅定三乘乐　　皆从十善生</p>
<p>　如是思惟已　　心常不放逸</p>
<p>　身自持净戒　　亦教人令持</p>
<p>　遍观诸众生　　种种受苦恼</p>
<p>　如是愍念已　　转生深悲心</p>
<p>　凡夫甚可愍　　堕在诸邪见</p>
<p>　心多怀嗔恨　　常好起诤讼</p>
<p>　常乐于五欲　　贪求无有厌</p>
<p>　起三毒因缘　　我应度此等</p>
<p>　深覆愚痴闇　　坠生死险道</p>
<p>　入大邪见网　　堕于世笼槛</p>
<p>　常为诸魔贼　　烦恼之所坏</p>
<p>　此等甚可愍　　我应度脱之</p>
<p>　没深烦恼水　　四流所漂转</p>
<p>　具受于三界　　无量诸苦毒</p>
<p>　住五阴深樔　　生我我所心</p>
<p>　我为度此苦　　当勤修行道</p>
<p>　舍无上佛慧　　生于下劣心</p>
<p>　令住佛大智　　发无量精进</p>
<p>　菩萨住此地　　集无量功德</p>
<p>　得值遇诸佛　　承事而供养</p>
<p>　以是因缘故　　善根转明净</p>
<p>　犹如好真金　　炼之以火力</p>
<p>　佛子住此地　　多作转轮王</p>
<p>　令诸众生等　　住于十善道</p>
<p>　从初始发心　　修集诸福德</p>
<p>　愿以救世间　　令得佛十力</p>
<p>　若欲舍王位　　出家行学道</p>
<p>　勤心行精进　　得入千三昧</p>
<p>　得见于千佛　　供养听受法</p>
<p>　菩萨住此地　　能示如是事</p>
<p>　若以其愿力　　示诸神通事</p>
<p>　度脱于众生　　过此数无量</p>
<p>　常为诸世间　　勤求好事者</p>
<p>　具足解说此　　第二地已竟　</p>
<p>　　第三地</p>
<font SIZE="2">
<p>　</p>
</font>
<p>　诸菩萨闻是　　不可思议行</p>
<p>　心皆大欢喜　　恭敬无有量</p>
<p>　即时虚空中　　雨众名华香</p>
<p>　如云而散下　　供养金刚藏</p>
<p>　咸赞言善哉　　善哉金刚藏</p>
<p>　善说诸大人　　护持净戒行</p>
<p>　于一切众生　　深有哀愍心</p>
<p>　敷演解说是　　二地之行相</p>
<p>　菩萨微妙行　　真实无有异</p>
<p>　是诸菩萨等　　清净之行足</p>
<p>　为一切众生　　常求好事者</p>
<p>　已为具演说　　第二离垢地</p>
<p>　天人恭敬者　　愿说第三地</p>
<p>　善示智所作　　菩萨之所行</p>
<p>　愿说诸大人　　所行布施德</p>
<p>　持戒及忍辱　　精进行禅定</p>
<p>　智慧巧方便　　并及慈悲心</p>
<p>　云何行是法　　净于诸佛行</p>
<p>　解脱月菩萨　　请金刚藏言</p>
<p>　菩萨入三地　　当以何等心　</p>
<p>金刚藏菩萨语解脱月菩萨言。佛子。诸菩萨摩诃萨净第二地已。欲得第三地。当以十种深心。何等为十。一净心。二猛利心。三厌心。四离欲心。五不退心。六坚心。七明盛心。八无足心。九胜心。十大心。菩萨以是十心。得入第三地。菩萨住明地。能观一切有为法如实相。所谓无常。苦。无我。不净。不久败坏。不可信相。不生不灭。不从前际来。不去至后际。现在不住。菩萨如是观一切有为法真实相。知诸法无作无起。无来无去。而诸众生。忧悲苦恼。憎爱所系。无有停积。无定生处。但为贪恚痴火所然。增长后世苦恼大聚。无有实性。犹如幻化。见如是已。于一切有为法。转复厌离。趣佛智慧。是菩萨知如来智慧不可思议。不可称量。有大势力。无能胜者。无有杂相。无有衰恼。能至无畏安隐大城。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫无依止。三毒之火炽然不息。闭在三有牢固之狱。常住烦恼诸恶刺林。无正观力。于善法中。欲乐心薄。失佛妙法。而常随顺生死水流。怖畏涅槃。是菩萨见诸众生如是衰恼。发大精进。是众生等我应救。我应解。应令清净。应令得脱。应着善处。应令安住。应令欢喜。应令知所宜。应令得度。应使灭苦。菩萨如是厌离一切有为法。深念众生。见一切智无量利益。即时欲具佛智慧救度众生。勤行菩萨道。作是思惟。此诸众生。堕在大苦诸烦恼中。以何方便。而拔济之。使得永住毕竟之乐。即时知住无碍解脱智慧中者。乃可得此。是无碍解脱智慧不离通达。诸法如实智。无行行慧。如是慧明从何而得。当知不离多闻决定智慧。复作是念。一切佛法以何为本。不离闻法为本。菩萨如是知已。一切求法。转加精勤。日夜听受。无有厌足。喜法。爱法。依法。顺法。满法。辩法。究竟法。归法。救法。随顺行法。菩萨如是方便求法。所有珍宝无所遗惜。于此物中。不生难想。但于说法者。生难遭想。为求法故。于内外物。无不能舍。国土人民。摩尼七宝。象马辇舆。众宝璎珞。严身之具。妻妾男女。肢节手足。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。悉能忍受。深求法故。若得一句未曾闻法。胜得三千大千世界满中珍宝。得闻一偈。胜得转轮圣王。释提桓因。梵天王处。无量劫住。是菩萨若有人来作如是言。我有佛所说法一句。能净菩萨道。汝今若能入大火坑。受大苦者。当以相与。是菩萨作是念。我受一句法故。设令三千大千世界大火满中。尚从梵天而自投下。何况小火。我尽受一切诸地狱苦。犹应求法。何况人中诸小苦恼。为求法故。发如是心。又如所闻法。心常喜乐。悉能正观。是菩萨闻诸法已。降伏其心。于空闲处。心作是念。如说行者。乃得佛法。但以口言。无有是处。菩萨如是则离欲恶。不善法。有觉有观。离生喜乐。入初禅。灭觉观。内清净。心一处无觉无观。定生喜乐。入二禅。离喜行舍。成就念慧。身受乐。诸贤圣能说能舍。常念受乐。入三禅。断弃苦乐。忧喜已灭。不苦不乐。行舍念净。入四禅。是菩萨过一切色相。灭一切有对相。不念一切别异相。故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有无色定处。过一切无所有处。知非有想非无想安隐。即入非有想非无想无色定处。顺诸法行。而不乐着</p>
<p>是菩萨以慈心广大无量。无嗔恨。无恼害。以信解力。遍满十方。悲喜舍心亦复如是。是菩萨有神通力。能动大地。一身为多身。多身为一身。现没还出。石壁皆过。如行虚空。于虚空中。跏趺而去。犹如飞鸟。履水如地。入地如水。身出烟焰。如大火聚。日月威德。而能以手扪摸摩之。身力自在。乃至梵世。是菩萨天耳清净。过天人耳。悉闻人天音声远近。是菩萨以他心智。如实知他心欲心。如实知欲心。离欲心。如实知离欲心。嗔心。离嗔心。痴心。离痴心。垢心。离垢心。小心。大心。广心。狭心。乱心。无乱心。定心。不定心。缚心。解心。有上心。无上心。如实知有上心。无上心。是菩萨念知宿命诸所生处。一世二世。乃至百千万亿那由他世。一劫二劫。乃至百千万亿那由他劫。其中诸劫。无量成坏。于诸劫中。所经因缘。悉能念知。我生彼处如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。悉能念知是。菩萨天眼清净。过天人眼。见诸众生死此生彼。形色好恶。贫贱富贵。趣善恶道随业受报。皆如实知。所谓是诸众生。成就身恶业。口恶业。意恶业。拒逆贤圣。受邪见教。起罪业因缘故。身坏命终。堕于恶道。是诸众生。成就身善业。口善业。意善业。不逆贤圣。信受正见。行善业因缘故。身坏命终。生于善处。是菩萨于诸禅定解脱三昧。能入能出。而不随生。有助菩提法处。以愿力故。能生其中。是菩萨住于明地。见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。听受经法。如说修行。是菩萨观诸法不生不灭。众缘而有。于百千亿劫所集欲缚。有缚。无明缚。皆悉微薄。不复积集。不积集故。断于邪贪。邪嗔。邪痴。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪。邪嗔。邪痴。一切善根。转增明净。是菩萨忍辱心。美妙心。不坏心。不动心。不浊心。不高下心。一切所作不望报心。他少有所作当生报心。不谄曲心。不染乱心。转胜明净。菩萨尔时于四摄法。爱语利益偏多。十波罗蜜。忍辱波罗蜜。精进波罗蜜偏胜。余助菩提法。皆转明净。诸佛子。是名略说菩萨第三明地。菩萨住是地中。多作释提桓因。智慧猛利。能以方便。转诸众生。令离淫欲。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲勤行精进。于须臾间。能得十万三昧。乃至能示十万菩萨。以为眷属。若以愿力神通自在。过于此数。若干百千万亿那由他劫不可计知。时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　菩萨深信心　　能得第三地</p>
<p>　清净猛利心　　厌离欲不退</p>
<p>　坚堪受无厌　　胜大悉具足</p>
<p>　以如是等心　　得入于三地</p>
<p>　智者住明地　　观有为作法</p>
<p>　不净无常苦　　无我坏败相</p>
<p>　无有牢固性　　不久念念灭</p>
<p>　如是思惟知　　无有来去相</p>
<p>　见诸有为法　　如病如痈疮</p>
<p>　爱心所缠缚　　生诸忧悲苦</p>
<p>　但为贪恚痴　　猛火所焚烧</p>
<p>　从无始世来　　炽然常不息</p>
<p>　即时于一切　　三界生厌离</p>
<p>　恶贱有为法　　心无所贪着</p>
<p>　但求诸佛智　　无量无边限</p>
<p>　甚深难思议　　清净无诸苦</p>
<p>　如是见佛智　　无诸苦恼已</p>
<p>　哀愍诸众生　　贫穷无福慧</p>
<p>　三毒火常然　　无有救护者</p>
<p>　堕在地狱中　　无量苦所切</p>
<p>　放逸凡夫人　　没诸烦恼海</p>
<p>　盲冥无所见　　失诸佛法宝</p>
<p>　常随生死流　　无怖空怖畏</p>
<p>　我于是众生　　当勤度脱之</p>
<p>　精进求智慧　　为作饶益者</p>
<p>　思惟何方便　　可以得救护</p>
<p>　唯有诸如来　　深妙无碍智</p>
<p>　此智何为因　　无行行慧生</p>
<p>　思惟是智慧　　从于多闻起</p>
<p>　如是筹量已　　勤求多闻法</p>
<p>　日夜常精进　　听受无厌倦</p>
<p>　读诵爱乐法　　唯法以为贵</p>
<p>　为欲求法故　　以诸珍宝等</p>
<p>　所亲爱妻子　　随意诸眷属</p>
<p>　国土及城邑　　资生诸宝物</p>
<p>　欢喜而施与　　心无所恋惜</p>
<p>　头目耳鼻舌　　牙齿及手足</p>
<p>　肢节身血肉　　心肝及髓脑</p>
<p>　以此等施人　　犹不以为难</p>
<p>　若得闻正法　　是为甚希有</p>
<p>　假令有一人　　语此菩萨言</p>
<p>　汝今若能入　　是大猛火聚</p>
<p>　然后当与汝　　诸佛所说法</p>
<p>　闻已即欢喜　　自投无有疑</p>
<p>　设使三千界　　大火满其中</p>
<p>　须弥梵世下　　不足以为难</p>
<p>　若为求一句　　诸佛所说法</p>
<p>　救诸苦恼者　　得之为甚难</p>
<p>　从初始发心　　乃至成佛道</p>
<p>　我于其中间　　尽此诸劫数</p>
<p>　为欲求法故　　备受阿鼻苦</p>
<p>　何况于人间　　小小诸苦恼</p>
<p>　以听法因缘　　能得正忆念</p>
<p>　正忆念因缘　　能生诸禅定</p>
<p>　深妙等三昧　　及五神通事</p>
<p>　次第皆能起　　自在不随生</p>
<p>　菩萨住是地　　能以决定心</p>
<p>　多供养诸佛　　听受所说法</p>
<p>　断邪爱恚痴　　诸缚悉微薄</p>
<p>　犹如成炼金　　调和得其所</p>
<p>　菩萨住是地　　福德藏充满</p>
<p>　多作忉利王　　自在化淫欲</p>
<p>　爱佛功德故　　化导无量众</p>
<p>　悉能令得住　　无上佛道中</p>
<p>　菩萨住是地　　能以柔软心</p>
<p>　勤行于精进　　得百千三昧</p>
<p>　见百千诸佛　　相好庄严身</p>
<p>　其心转猛利　　愿力者殊胜</p>
<p>　常为诸众生　　勤求好事者</p>
<p>　分别解说此　　第三明地竟　</p>
<p>　　第四地</p>
<font SIZE="2">
<p>　</p>
</font>
<p>　诸佛子闻说　　如是地行义</p>
<p>　深妙无有量　　心皆大欢喜</p>
<p>　散众名华香　　供养于如来</p>
<p>　地及大海水　　悉皆大震动</p>
<p>　天诸采女等　　于上虚空中</p>
<p>　同以微妙音　　歌颂此上法</p>
<p>　他化自在王　　闻已大欢喜</p>
<p>　雨摩尼珠宝　　以散于佛上</p>
<p>　踊跃称赞言　　善哉佛出世</p>
<p>　功德藏流布　　利益于我等</p>
<p>　我今闻说此　　菩萨地行义</p>
<p>　是事百千劫　　难闻而得闻</p>
<p>　愿更说后地　　利益诸天人</p>
<p>　佥皆喜欲闻　　得地诸行义</p>
<p>　解脱月菩萨　　重请金刚藏</p>
<p>　愿为诸菩萨　　说至四地行　</p>
<p>金刚藏菩萨语解脱月菩萨言。佛子。诸菩萨摩诃萨净三地已。欲得第四地。当以十法明门。何等为十。一观察众生界。二观察法界。三观察世界。四观察虚空界。五观察识界。六观察欲界。七观察色界。八观察无色界。九观察胜信解界。十观察大心界。菩萨以此十法明门。得入第四地。菩萨住焰地。即于如来家。转有势力。得内法故。有十种智。何等为十。一心不退转。二于三宝中。得不坏心。清净毕竟。三修习观生灭。四修习诸法本来不生。五常修习世间成坏。六修习业因缘故有生七修习分别生死涅槃门差别。八修习众生业差别。九修习前际后际差别。十修习现在常灭不住行是十智心。则生佛家。转得势力。佛子。菩萨摩诃萨住是第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观精勤一心。除世间贪忧。观内受外受内外受。内心外心内外心。内法外法内外法循法观。精勤一心。除世间贪忧。是菩萨未生恶不善法。为不生故。勤精进发心正断。已生诸恶不善法为断故。勤精进发心正断。未生诸善法为生故。勤精进发心正行。已生诸善法为住不失修满增广故。勤精进发心正行。是菩萨修行四如意足。欲定断行成就。修如意足。依止厌依止离。依止灭。回向涅槃。精进定。心定。慧定。断行成就。修如意足。依止厌离灭。回向涅槃。是菩萨修行信根。精进根。念根。定根。慧根。依止厌离灭。回向涅槃。是菩萨修行信力。精进力。念力。定力。慧力。依止厌离灭。回向涅槃。是菩萨修行念觉分。择法觉分。精进觉分。喜觉分。猗觉分。定觉分。舍觉分。依止厌离灭。回向涅槃。是菩萨修行正见。正思惟。正语。正业。正命。正精进。正念。正定。依止厌离灭。回向涅槃。是菩萨以不舍众生心故。行以本愿助故。大悲为首故。大慈合行故。为摄一切智。为庄严佛国。为具佛诸力。无畏。不共法。三十二相。八十种好。为具足音声。为随顺佛深解脱。为思惟大智慧方便故行</p>
<p>诸佛子。菩萨住焰地。所有身见等。着我。着众生。着人。寿者。知者。见者。着五阴。十二入。十八界。所起屈伸。卷舒出没。推求心所行爱着。宝重所见。为归为洲。皆悉断灭。是菩萨转倍精进。智慧方便所生助道法。随所修行。心转柔和。堪任有用。无有疲倦。转求上法。增益智慧。救一切世间。随顺诸师。恭敬受教。如所说行。是菩萨尔时。知恩知报恩。心转和善。同止安乐。直心软心。无有邪曲。行正定行。无有憍慢。随顺教诲。得说者意。如是具足善心。软心。寂灭心。忍辱心。净地诸法思惟修行。是菩萨尔时成不转精进。不舍精进。不染精进。不坏精进。不厌倦精进。广大精进。无边精进猛利精进。无等等精进。救一切众生精进。是菩萨修习如是精进。直心清净。不失深心信解明利。善根增长。远离世间。垢浊不信。皆已灭尽。无疑无悔。现前具足于一切佛大信解事。不厌不舍。自然习乐无量之心。常现在前。菩萨住第四焰地。能见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。一心听法。能信奉持。多于佛所。出家修道。是菩萨乐心。深心。清净信解平等。转更明了。住寿多劫。若干百千万亿那由他劫。善根转胜譬如上真金。为庄严具。余金不及。如是菩萨住此焰地善根转增。下地菩萨所不能及。譬如摩尼珠。光明清净能照四方。余宝不及。水雨浇渍。光明不灭。菩萨住焰地。下地菩萨所不能及。一切诸魔。及诸烦恼。皆不能坏。诸佛子。是名略说菩萨第四焰地。菩萨住是地中。多作须夜摩天王。教化众生。破于我心。所作善业。布施爱语。利益同事皆不离念佛。不离念法。乃至不离念具足一切种智。常生是心我当于一切众生。为首为胜。乃至于一切众生。为依止者。是菩萨若欲勤行精进。须臾之间。得百亿三昧。乃至示现百亿菩萨。以为眷属。若以愿力自在示现。过于此数。若干百千万亿那由他劫。不可计知。尔时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　诸菩萨具足　　修治明地已</p>
<p>　观察诸众生　　法及于世界</p>
<p>　虚空识欲色　　无色胜信解</p>
<p>　大心清净故　　得入第四地</p>
<p>　即于如来家　　增长得势力</p>
<p>　不退于佛道　　三宝不坏信</p>
<p>　观诸法生灭　　一切本来空</p>
<p>　知世间成败　　从业而有生</p>
<p>　众生业差别　　生死涅槃异</p>
<p>　观法先后际　　常灭不住相</p>
<p>　诸大菩萨等　　得如是法已</p>
<p>　哀愍诸众生　　习身受心法</p>
<p>　内外四念处　　依止于厌离</p>
<p>　亦依止寂灭　　回向于涅槃</p>
<p>　除灭恶法故　　善法得增长</p>
<p>　习行四正法　　修四如意足</p>
<p>　习行于五根　　及以修五力</p>
<p>　修习七觉意　　行于八圣道</p>
<p>　修习如是法　　皆为众生故</p>
<p>　本愿之所助　　慈悲心为首</p>
<p>　为摄一切智　　庄严诸佛土</p>
<p>　成就十种力　　无畏不共法</p>
<p>　诸音声言说　　甚深妙道法</p>
<p>　及无碍解脱　　大智慧方便</p>
<p>　从身见为首　　六十二见等</p>
<p>　众生及我人　　寿命知见者</p>
<p>　于诸阴界入　　之所贪着处</p>
<p>　得是第四地　　皆悉已灭离</p>
<p>　断诸烦恼业　　其心转明净</p>
<p>　诸所作善业　　皆为救世间</p>
<p>　菩萨柔软心　　常不为放逸</p>
<p>　堪用正直意　　求利于众生</p>
<p>　如此所求事　　皆为无上道</p>
<p>　大智慧职位　　利益世间故</p>
<p>　深心敬养师　　如说乐修行</p>
<p>　知恩报恩者　　易化无嗔恨</p>
<p>　无有邪曲心　　柔和同止乐</p>
<p>　修习如是法　　精进不退转</p>
<p>　菩萨住是地　　不失深直心</p>
<p>　净心与信解　　增长诸善根</p>
<p>　世间诸垢浊　　不信疑悔事</p>
<p>　如是等诸法　　皆悉得除灭</p>
<p>　诸菩萨住是　　第四焰地中</p>
<p>　得值无量佛　　咨受所说法</p>
<p>　于是诸佛所　　出家难沮坏</p>
<p>　如真金庄严　　余金所不及</p>
<p>　菩萨住是地　　诸功德深心</p>
<p>　智慧及方便　　所行清净道</p>
<p>　乃至千亿魔　　皆所不能坏</p>
<p>　如真妙明珠　　不为水雨败</p>
<p>　菩萨住是地　　天人所供养</p>
<p>　多作夜摩王　　能转诸邪见</p>
<p>　所作诸善业　　皆为佛智慧</p>
<p>　其心常坚固　　不可得动转</p>
<p>　若勤行精进　　得百亿三昧</p>
<p>　能见百亿佛　　愿力则过是</p>
<p>　如是第四地　　清净名为焰</p>
<p>　无量福慧者　　今已解说竟　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 