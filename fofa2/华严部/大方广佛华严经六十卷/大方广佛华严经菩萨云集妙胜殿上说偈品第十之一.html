<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经菩萨云集妙胜殿上说偈品第十</p>
<p>尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名欢喜。次名星宿。次名无厌慈。次名虚空。其佛号不变月。次号无尽月。次号不动月。次号香风月。次号自在天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬礼拜。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是</p>
<p>尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰</p>
<p>　天人师悉现　　一切严净刹</p>
<p>　须弥山王顶　　帝释妙胜殿</p>
<p>　哀受天王请　　故处其宫殿</p>
<p>　一一各以十　　吉祥偈赞佛</p>
<p>　诸佛大眷属　　清净菩萨众</p>
<p>　斯从十方来　　跏趺正安坐</p>
<p>　各同其名字　　如我菩萨众</p>
<p>　舍离于本刹　　往诣诸佛所</p>
<p>　本国诸世尊　　名号皆悉同</p>
<p>　各于其佛所　　净修菩萨行</p>
<p>　诸佛子当知　　如来威神力</p>
<p>　一切世界中　　各谓佛在前</p>
<p>　今我等见佛　　坐释妙胜殿</p>
<p>　十方亦如是　　如来自在力</p>
<p>　一切世界中　　发心求佛者</p>
<p>　先立清净愿　　修习菩萨行</p>
<p>　菩萨净修行　　无量无数劫</p>
<p>　于法界无碍　　无能测量者</p>
<p>　悉普照十方　　灭除愚痴闇</p>
<p>　一切无与等　　是故莫能知　</p>
<p>尔时一切慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　无量无数劫　　虽常见如来</p>
<p>　于此正法中　　犹未睹真实</p>
<p>　妄想取诸法　　增长痴惑网</p>
<p>　轮回生死中　　盲冥不见佛</p>
<p>　虽复观诸法　　犹未见实相</p>
<p>　一切法生灭　　但着假名字</p>
<p>　一切法无生　　一切法无灭</p>
<p>　若能如是解　　诸佛常现前</p>
<p>　无取亦无见　　空寂无真实</p>
<p>　诸佛本来空　　不可得思量</p>
<p>　若解一切法　　不可思量者</p>
<p>　彼于诸烦恼　　其心无所染</p>
<p>　虚妄取法相　　是则为痴冥</p>
<p>　是故不见佛　　亦不得真实</p>
<p>　牟尼离三世　　相好悉具足</p>
<p>　于住无所住　　法界悉清净</p>
<p>　因缘故法生　　因缘故法灭</p>
<p>　如是观如来　　究竟离痴惑</p>
<p>　法慧先已说　　清净微妙法</p>
<p>　我从彼胜闻　　菩提难思议　</p>
<p>尔时胜慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　如来智甚深　　一切莫能测</p>
<p>　不知真实法　　世间悉迷惑</p>
<p>　童蒙思惟是　　虚妄取诸法</p>
<p>　是故不见佛　　具足清净相</p>
<p>　愚痴心迷惑　　妄取五阴相</p>
<p>　不了真实性　　是故不见佛</p>
<p>　分别一切法　　皆悉无真实</p>
<p>　如是解诸法　　则见卢舍那</p>
<p>　因前五阴故　　后阴相续生</p>
<p>　次第解五阴　　见佛难思议</p>
<p>　如宝在闇处　　无明故不见</p>
<p>　真谛无说者　　虽慧莫能睹</p>
<p>　如目不明净　　不见微妙色</p>
<p>　如是不净心　　不见诸佛法</p>
<p>　犹如明净日　　无目者不见</p>
<p>　若人心谄曲　　终不睹诸佛</p>
<p>　故当净慧眼　　观察诸法相</p>
<p>　见法相明了　　犹如镜中像</p>
<p>　一切慧先说　　清净微妙法</p>
<p>　我从彼胜闻　　见佛卢舍那　</p>
<p>尔时功德慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　诸法虚无实　　妄取坚固相</p>
<p>　是故童蒙者　　常转生死轮</p>
<p>　不善非胜法　　妄作胜法相</p>
<p>　是故生障碍　　愚痴常轮转</p>
<p>　不知八正道　　云何知自心</p>
<p>　彼因颠倒想　　增长一切恶</p>
<p>　不见诸法空　　常受无量苦</p>
<p>　彼人不成就　　清净法眼故</p>
<p>　欲知一切心　　先当求法眼</p>
<p>　如我所说者　　能见真实佛</p>
<p>　若有见佛者　　其心无所著</p>
<p>　彼则见真实　　如佛所说法</p>
<p>　若见大智慧　　如来妙法身</p>
<p>　能见如来故　　彼有清净眼</p>
<p>　无见乃能见　　一切真实法</p>
<p>　于法有所见　　彼则无所见</p>
<p>　妙哉真实法　　佛以导众生</p>
<p>　一切诸有中　　无生亦无死</p>
<p>　胜慧先已说　　清净微妙法</p>
<p>　我从彼胜闻　　深解诸佛道　</p>
<p>尔时精进慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　以诸妄想行　　慧眼不清净</p>
<p>　愚痴邪见增　　常不见诸佛</p>
<p>　若能见邪伪　　及以真实法</p>
<p>　谛了实不实　　则见清净佛</p>
<p>　见者则是垢　　彼则无所见</p>
<p>　诸佛离所见　　是故见清净</p>
<p>　世间语言法　　虚妄无真实</p>
<p>　知世从缘起　　能离生死患</p>
<p>　世间非世间　　观察悉平等</p>
<p>　二俱知真实　　是名真见者</p>
<p>　若能如是观　　漏尽得自在</p>
<p>　非有亦非无　　是名不二见</p>
<p>　虚妄非虚妄　　非是诸佛法</p>
<p>　真实无二相　　法性清净故</p>
<p>　法性自清净　　无相如虚空</p>
<p>　一切无能说　　智者如是观</p>
<p>　乐观一切法　　寂灭无所有</p>
<p>　亦知不可修　　能见牟尼尊</p>
<p>　如是见佛者　　功德不可量</p>
<p>　一切所有行　　寂静空无相　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>