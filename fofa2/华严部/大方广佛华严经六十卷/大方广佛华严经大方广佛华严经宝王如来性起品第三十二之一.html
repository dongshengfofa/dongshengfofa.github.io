<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经宝王如来性起品第三十二之一</p>
<p>尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。以右膝着莲华台上。一心合掌正向如来。以偈颂曰</p>
<p>　正觉一切法　　究竟诸境界</p>
<p>　三世大仙等　　是故恭敬礼</p>
<p>　究竟无相境　　相好庄严身</p>
<p>　普放离垢光　　除灭一切魔</p>
<p>　震动十方界　　一切诸佛刹</p>
<p>　众生不恐怖　　是佛威神力</p>
<p>　安住如虚空　　清净法界等</p>
<p>　除灭一切恶　　令众得清净</p>
<p>　无量劫苦行　　一心求佛道</p>
<p>　得无碍境智　　与诸如来等</p>
<p>　普放无量光　　震动一切刹</p>
<p>　显现自在力　　来入我身中</p>
<p>　善学诸菩萨　　皆悉来集会</p>
<p>　是故我发心　　应有法王事</p>
<p>　大众皆清净　　究竟菩萨行</p>
<p>　智慧无染着　　成就无所畏</p>
<p>　大仙行无量　　智慧力精进</p>
<p>　开发菩萨心　　如来甚深法</p>
<p>　正觉微妙义　　谁能演说者</p>
<p>　我今欲请问　　愿佛为显示　</p>
<p>说是偈已。时如来口中放大光明。名无碍无畏。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。殊胜百倍诸菩萨身及师子座。唯除如来所处之座。尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学修行清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙神通。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿说如来性起正法。尔时如来性起妙德菩萨。欲重明此义。向普贤菩萨。以偈颂曰</p>
<p>　</p>
<p>　善哉无碍智　　觉悟一切法</p>
<p>　具足平等慧　　说佛无量境</p>
<p>　诸佛子闻已　　心皆大欢喜</p>
<p>　愿时为敷演　　如来性起法</p>
<p>　何等如来身　　清净妙音声</p>
<p>　云何如来心　　及无量境界</p>
<p>　何等如来行　　及诸佛菩提</p>
<p>　修习何等法　　速成等正觉</p>
<p>　云何转法轮　　清净妙胜法</p>
<p>　愿为分别说　　善逝涅槃法</p>
<p>　佛子等闻已　　欢喜心无量</p>
<p>　十方众生类　　皆见诸法王</p>
<p>　恭敬供养佛　　于彼种善根</p>
<p>　若有见诸佛　　恭敬种善根</p>
<p>　功德藏无量　　愿为分别说</p>
<p>　若有闻一切　　如来之名号</p>
<p>　十方现在佛　　及已般涅槃</p>
<p>　无尽功德藏　　闻名欢喜者</p>
<p>　彼得何等利　　哀愍分别说</p>
<p>　清净真佛子　　愿为广敷演</p>
<p>　分别深境界　　无量功德海</p>
<p>　一切诸菩萨　　皆一心合掌</p>
<p>　恭敬观善逝　　瞻仁兼及我</p>
<p>　巧语微妙音　　愿说真实义</p>
<p>　除灭诸疑惑　　清净如虚空</p>
<p>　因缘及譬谕　　为我分别说</p>
<p>　无量众闻已　　皆发菩提心</p>
<p>　一切诸如来　　相好庄严身</p>
<p>　充满十方国　　方便度众生</p>
<p>　出微妙音声　　演说无量法</p>
<p>　因谕随应化　　示悟佛菩提</p>
<p>　十方一切界　　无量佛刹中</p>
<p>　不可称说劫　　是会甚难见</p>
<p>　如此大众集　　清净诸佛子</p>
<p>　无量亿劫中　　难见亦难闻</p>
<p>　是故真佛子　　愿说微妙义</p>
<p>　显现广无量　　如来性起法</p>
<p>　一切诸菩萨　　皆一心合掌</p>
<p>　渴仰于大乘　　愿雨甘露法　</p>
<p>尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸佛教化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出兴于世。佛子。譬如三千大千世界。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。复次佛子。譬如大云降雨。大千世界一切众生无能知数。若欲算计令心狂乱。除大千世界主摩醯首罗天王。乃至一渧无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。复次佛子。譬如三千大千世界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。复次佛子。譬如世界初始成时。有大水轮。遍满三千大千世界。满世界已。生大莲华名如来起。诸功德宝以为庄严。遍覆三千大千世界。光照十方一切国土。时摩醯首罗净居天等。见莲华已。即决定知如莲华数诸佛兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓芭蕉山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持佛性如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复为光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨成无上道言佛造者无有是处。诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。复次佛子。譬如有四风轮依虚空住能持水轮。何等为四。所谓安住。不动。常住。坚固是名为四。能持水轮。水轮能持大地令不散坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得虚空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>