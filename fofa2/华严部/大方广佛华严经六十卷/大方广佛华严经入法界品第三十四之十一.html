<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第五十四</p>
<p>　　　　东晋天竺三藏佛驮跋陀罗译</p>
<p>　　入法界品第三十四之十一</p>
<p>复次佛子。我或为众生说闻慧法。或为众生说思慧法。或为众生说修慧法。或说一有。或说一切有海。或说一佛海。或说一切佛名号海。或说一世界。或说一切世界海。或说授一记。或说授一切记海。或说一佛眷属海。或说一切佛眷属海。或说一佛法轮。或说一切佛法轮海。或说一修多罗。或说一切佛修多罗海。或说一会。或说一切会海。或说一萨婆若心。或说一切菩提心海。或说一乘。或说一切乘海。佛子。以如是等无量方便。为诸众生敷演不可说不可说法。佛子。我深入此无坏法界。皆悉究竟如来正法。以无上法施摄取众生。尽未来劫。修习普贤菩萨所行。佛子。我已成就此甚深妙德自在音声法门。于念念中。悉能长养一切法门。充满法界。尔时善财白夜天言。妙哉。天神。如此法门最为甚深。得此法门其已久如。答言。佛子。乃往古世。过转世界微尘等劫。有劫名离垢光明。时有世界。名法界妙德云。有四天下微尘等香须弥山庄严。于莲华中出一切佛妙愿音声。一切众生净业所起众宝合成。形如莲华清净无垢。有须弥山微尘等众妙宝树。周匝围绕。有须弥山微尘等众妙宝香。以为庄严。有须弥山微尘等诸四天下。庄严世界。一一四天下。各有不可说不可说城。彼世界中有四天下。名庄严幢。彼四天下有王都城。名普宝华光。于彼城外有道场。名法王宫殿光明。其道场上。有须弥山微尘等佛。出兴于世。其最初佛号法海雷音光明王。时有转轮王。名离垢光明。于彼佛所守护正法。闻持正法修多罗海。佛灭度后出家学道。正法欲灭。于大劫中有恶劫起。烦恼炽盛。众生恚怒忿毒交诤。诸比丘众背功德利。心乐放逸。常好王论贼论女论国论海论世间之论。乐如是等种种诸论。时王比丘作如是念。如来无量阿僧祇劫修集妙法。云何此诸比丘而共毁灭。彼王比丘即升虚空。放大光明云。无量种色。普照十方一切世界。除灭一切众生烦恼。立无量众生无上菩提。复令正法于六万五千岁而得兴盛。时有比丘尼。名法轮化光。是彼转轮王女。十万比丘尼以为眷属。见父王比丘光明神变。即发阿耨多罗三藐三菩提心。得一切佛灯明三昧甚深妙德自在音声法门。得已。身心柔软。法海雷音光明王佛。神力自在。一切功德悉现在前。佛子。时转轮王。随彼如来。转正法轮。兴隆法者。岂异人乎今普贤菩萨摩诃萨是也。法轮化光比丘尼者。我身是也。我于尔时。守护佛法。建立十万比丘尼众。得不退转地。又令摄取一切如来法门三昧。法轮光明三昧。又复建立入一切法海方便般若波罗蜜。佛子。次有如来。出兴于世。名离垢法山。我得值遇。次有如来。名法圆满光明周罗。次有如来。名法日妙德云。次有如来。名法海分别妙音声王。次有如来。名法日圆满灯。次有如来。名法化幢云。次有如来。名法焰山幢王。次有如来。名甚深法妙德月。次有如来。名法智普光明藏。次有如来。名普智境界觉悟众生。次有如来。名妙德山王。次有如来。名普门普贤须弥山。次有如来。名一切法精进幢。次有如来。名宝华妙德云。次有如来。名寂静甚深光明周罗。次有如来。名法焰大慈光明月。次有如来。名光焰妙德海。次有如来。名智慧日普照一切。次有如来。名圆满普智。次有如来。名无上智觉明王。次有如来。名功德焰华灯。次有如来。名智慧师子幢王。次有如来。名普日光明王。次有如来。名须弥相庄严。次有如来。名勇猛日普光明。次有如来。名法网觉妙德月。次有如来。名法莲华敷善德妙音。次有如来。名相日普光明。次有如来。名普光妙德正法音声。次有如来。名无畏妙德那罗延师子。次有如来。名普智健幢。次有如来。名敷法莲华身。次有如来。名功德华妙法海。次有如来。名道场觉妙德月。次有如来。名法炬妙德月。次有如来。名普照光明周罗。次有如来。名法幢灯。次有如来。名妙德海幢云。次有如来。名名称山妙德云。次有如来。名栴檀妙德月。次有如来。名明净普妙德华。次有如来。名普照众生光明王。次有如来。名钵头摩华妙功德藏。次有如来。名香焰光明王。次有如来。名钵头摩因。次有如来。名明净相山。次有如来。名普称功德幢。次有如来。名普门光明须弥山。次有如来。名妙德法城光明。次有如来。名明净功德山。次有如来。名胜相妙德。次有如来。名法力勇猛幢。次有如来。名法轮光明妙音。次有如来。名功德光焰楼阁智光。次有如来。名无上妙法轮月。次有如来。名明净法钵头摩觉幢。次有如来。名宝钵头摩光藏。次有如来。名宝尸弃云灯。次有如来。名智觉华。次有如来。名种种焰妙德须弥山藏。次有如来。名圆满焰妙德王。次有如来。名功德云庄严光明。次有如来。名法山云幢。次有如来。名普明净功德山。次有如来。名法日云灯王。次有如来。名法云名声自在王。次有如来。名法圆满云。次有如来。名善觉明净智幢。次有如来。名法圆满善觉妙德月。次有如来。名金色山贤。次有如来。名明净贤妙德须弥山。次有如来。名普智慧云妙声。次有如来。名法力妙德楼阁。次有如来。名香焰妙德王。次有如来。名金色摩尼山妙声。次有如来。名白毫藏一切法圆满光明。次有如来。名明净法轮。次有如来。名无上清净尸罗山。次有如来。名普精进炬光照云。次有如来。名广三昧海天冠光明。次有如来。名宝焰妙德王。次有如来名法炬宝帐妙声。次有如来。名法云空光明师子。次有如来。名相好庄严幢月。次有如来。名光明焰山电云。次有如来。名无碍虚空法光。次有如来。名乐智华敷。次有如来。名世间主光明妙声。次有如来。名法三昧光明妙音。次有如来。名法音真宝藏。次有如来。名法光明焰妙声海。次有如来。名普照三世相幢。次有如来。名法圆满山光明。次有如来。名法界师子光明。次有如来。名法界师子焰。次有如来。名明净妙德须弥山。次有如来。名一切三昧海师子。次有如来。名普智光明灯。佛子。于离垢光明劫中。如是等须弥山微尘等如来。出兴于世。其最后佛。名法界城明净智灯。彼诸如来我悉恭敬供养。闻法受持出家学道。守护佛法。于彼诸佛所。种种方便入此甚深妙德自在音声法门。以种种方便化众生海。复次。佛子。复有佛刹微尘等劫中诸佛出世。我亦皆悉恭敬供养。是故。佛子。一切众生长寝生死。唯我独觉。复能觉悟一切众生。守护心城离三界城。入一切智无上法城。善男子。我唯成就此甚深妙德自在音声法门。除灭众生两舌口过。令净实语。诸大菩萨。决了众生诸语言道。于一念中。觉悟一切众生之心。深入众生语言音海。善知众生施设语法。分别了知一切法海。深入摄取一切诸法陀罗尼海。善巧方便为众生出一切法云。究竟度脱一切众生。摄取众生立无上业。随顺净智分别业藏。能师子吼法施一切。得诸法地圆满陀罗尼。我当云何能知能说彼功德行。善男子。此佛众中。有一夜天。名开敷树华。汝诣彼问。云何菩萨学一切智。安立众生于萨婆若。尔时妙德守护诸城夜天。欲重明此法门义。以偈颂曰</p>
<p>　</p>
<p>　佛子深法门　　虚空如如性</p>
<p>　分别三世佛　　无量诸法界</p>
<p>　出生无量门　　不思议诸法</p>
<p>　长养无碍智　　了达三世法</p>
<p>　过转刹尘劫　　劫名离垢光</p>
<p>　世界妙德云　　城名宝华光</p>
<p>　彼劫次第有　　须弥尘等佛</p>
<p>　初佛号法海　　雷音光明王</p>
<p>　后佛法界城　　明净智慧灯</p>
<p>　我皆悉供养　　闻法大欢喜</p>
<p>　见法海雷音　　光明王如来</p>
<p>　众妙相庄严　　犹如须弥山</p>
<p>　见佛即发心　　专求一切智</p>
<p>　心大如虚空　　其性同如如</p>
<p>　充满于三世　　诸佛菩萨众</p>
<p>　大悲心普覆　　一切刹众生</p>
<p>　清净妙法身　　充满诸佛刹</p>
<p>　随其所应化　　悉为显现身</p>
<p>　我初发心时　　震动一切刹</p>
<p>　教化诸群生　　悉令大欢喜</p>
<p>　次值第二佛　　闻法而供养</p>
<p>　即时得睹见　　十刹海尘佛</p>
<p>　如是次第值　　须弥尘等佛</p>
<p>　恭敬供养彼　　一切诸如来</p>
<p>　闻法悉受持　　逮得此法门</p>
<p>　广度一切众　　究竟到彼岸</p>
<p>　转刹尘等劫　　诸佛兴出世</p>
<p>　我亦悉诣彼　　恭敬而供养</p>
<p>　闻法悉受持　　清净此法门　</p>
<p>尔时善财。得此甚深妙德自在音声法门。入菩萨无量无边诸三昧海。出生无量无边陀罗尼海。得菩萨神通诸明光耀。入诸辩海。长养一切甚深法海。欲赞叹彼妙德守护诸城夜天。以偈颂曰</p>
<p>　</p>
<p>　智慧海成满　　永度生死海</p>
<p>　长寿智慧藏　　普照于十方</p>
<p>　了达内外法　　皆悉如虚空</p>
<p>　无碍清净慧　　究竟于三世</p>
<p>　念念能分别　　无量无有边</p>
<p>　一切诸境界　　而心无所著</p>
<p>　无量大悲心　　度脱众生海</p>
<p>　明净智慧眼　　了众生无性</p>
<p>　深入佛法海　　穷尽其原底</p>
<p>　种种巧方便　　化度诸群生</p>
<p>　普于一切法　　了达其真性</p>
<p>　修习萨婆若　　令众悉清净</p>
<p>　天是调御师　　究尽一切智</p>
<p>　充满诸法界　　说法化众生</p>
<p>　顺卢舍那愿　　无碍度众生</p>
<p>　安住至处道　　普见十方佛</p>
<p>　天心甚深妙　　除灭烦恼热</p>
<p>　清净如虚空　　离垢无染着</p>
<p>　摄取于三世　　佛刹诸如来</p>
<p>　一切菩萨众　　一切群生类</p>
<p>　一念分别知　　刹那及罗婆</p>
<p>　昼夜月半月　　乃至无量劫</p>
<p>　十方诸群生　　有色及无色</p>
<p>　有想无想等　　知死此生彼</p>
<p>　除灭一切众　　虚妄颠倒想</p>
<p>　善知语言法　　显现菩提道</p>
<p>　出卢舍那愿　　一切佛法海</p>
<p>　无碍法身心　　随应现众生　</p>
<p>时善财童子。以偈赞叹彼夜天已。头面礼足绕无数匝敬心辞退</p>
<p>尔时善财童子。正念思惟。增广甚深妙德自在音声法门。往诣开敷树华夜天所。见彼夜天。在众宝香树楼阁之内。处宝树芽师子法座。百万诸天眷属围绕。尔时善财。头面敬礼彼夜天足。绕无数匝恭敬合掌于一面住。白言天神。我已先发阿耨多罗三藐三菩提心。云何菩萨学菩萨行。修菩萨道趣萨婆若。唯愿天神为我解说。答言。善男子。我于日没优钵罗钵昙摩华皆悉还合。若诸人众游园观者。废舍纵逸归其家时。为放光明。在险径者照示平路。令彼专求一切智道。若于山岩深水旷野。在如是等种种难处。悉放光照。令免众苦。得安隐乐。又善男子。若诸众生放逸五欲。为其显现老病死苦。悉令睹见舍离放逸修习善根。为悭贪者赞叹布施。若犯戒者。安立净戒。为嗔恚者。赞叹大慈安立忍辱。若懈怠者。教令修行菩萨精进。若乱心者。教令修习诸禅三昧。若愚痴者。令其深入般若波罗蜜。乐小法者。教以大乘。着三界者。令住菩萨圆满无著诸波罗蜜。若诸众生功德羸弱。为众结业之所逼迫。令住菩萨力波罗蜜。顺无智者。令住菩萨智波罗蜜舍离痴闇。善男子。我已成就无量欢喜知足光明法门。善财白言。天神。此法门者境界云何。答言。善男子。如来方便光明摄取众生。佛子。若有众生受快乐者。悉蒙佛力诸光明力。随如来教佛威神力。随顺佛道闻佛正法入佛善根。如来圆满明净智日。如来性净业力。普照一切。悉蒙如是功德力故。普令众生受诸快乐。佛子。我入此法门时。正念思惟。深入卢舍那如来应供等正觉过去所行菩萨行海。善男子。我知菩萨本发菩萨地心时。见诸众生着我我所。无明覆蔽入诸邪见随顺贪爱。欲恚所缚心乱颠倒。悭嫉所缠贫穷逼切。于生死中受众苦恼。不值诸佛。见如是已。发大悲心摄取众生除诸苦患普饶益之。令得一切无染着心。于诸施物不求果报。分别了知一切因缘诸法实相。具足成就大慈大悲圆满法盖。普覆众生。以知足法养智慧象。摧散一切诸烦恼山。安乐众生。随所应化雨甘露法。以圣法利等施众生。得十力果无上快乐。成就菩萨通力自在。充满法界。悉现一切诸众生前。雨一切物。悉令欢喜充足其意。救护众生灭生死苦不求恩报。严净一切众生心宝。悉同一切诸佛善根。增长萨婆若。教化成熟一切众生。以无上净法净诸佛刹。于念念中。满一切法界。以明净智分别三世。充满虚空。于一切时。转净法轮教化众生。令诸众生生一切智清净诸持。觉悟一切诸佛菩提。分别一切未来诸劫。于一切劫行菩萨行心无有二。悉能遍游一切世界。其身容受一切刹海。悉皆摄取一切世界。分别解说一切世界种种形色。种种庄严种种依住。或不清净或净不净。或纯清净或纯垢秽。或广或狭或大或小或覆或仰。如是等诸世界海中。生菩萨行证菩萨行。于念念中。出生菩萨诸自在行。于念念中。为众生现三世诸佛清净法身。佛子。卢舍那佛。于过去世行菩萨行时。见诸群生无智功德愚痴所覆。着我我所无明曀障。不正思惟入诸邪见。不识因果顺烦恼业。不修圣道得无作法。常于生死险道流转受种种苦。发起大悲。令诸众生出生菩萨无量诸行。修习一切诸波罗蜜。安立坚固胜妙善根。除灭众苦长功德藏。了知因果不违业报。知法真实。悉分别知众生欲乐及一切刹。守护受持一切佛法令不断绝。灭不善法满萨婆若。佛子。以如是等无量法施。摄取众生。令一向求萨婆若法。修行菩萨诸波罗蜜。具贤圣利。长萨婆若。满善根海。显现如来无量自在。以如是等种种方便。摄取众生。显现如来无量功德。安立众生于菩萨诸摄智慧。善财白言。天神。发阿耨多罗三藐三菩提心。其已久如。答言。佛子。此事难知难信难入难说难得。一切诸天声闻缘觉所不能知。除佛神力。依善知识成满善根。净正直心远离谄曲。灭诸染污。逮得普照智慧光明。哀愍众生。降伏诸魔。拔烦恼树。必欲成就一切种智。除灭生死忧悲恼海。得如来乐。入佛功德精进之海。安住佛地。满足如来一切智力。究竟十力。如此人者乃能信解。能知能入能说能得。何以故。此佛境界。一切众生及诸菩萨。所不能知。我当承佛神力为调伏众生。直心清净广修善根。得甚深心乐闻此法。为如此等随其所应分别解说。尔时夜天。欲重明此义。观察三世诸佛境界。以偈颂曰</p>
<p>　</p>
<p>　佛子此法门　　甚深佛境界</p>
<p>　不思刹尘劫　　说之无穷尽</p>
<p>　贪欲嗔恚痴　　高慢众生等</p>
<p>　皆悉不能知　　最胜寂静法</p>
<p>　悭嫉心谄曲　　烦恼业覆者</p>
<p>　一切不能知　　甚深佛境界</p>
<p>　着诸阴入界　　及起吾我见</p>
<p>　心想见颠倒　　不知佛境法</p>
<p>　清净离虚妄　　如来深境界</p>
<p>　依住生死者　　皆悉不能知</p>
<p>　出生如来家　　诸佛常守护</p>
<p>　奉持佛法藏　　慧眼之境界</p>
<p>　亲近善知识　　满足白净法</p>
<p>　究竟诸佛力　　闻此法欢喜</p>
<p>　心净离虚妄　　犹如虚空性</p>
<p>　慧灯除痴闇　　是彼之境界</p>
<p>　以大慈悲心　　普覆诸众生</p>
<p>　等心观一切　　是彼之境界</p>
<p>　其心大欢喜　　等观众生类</p>
<p>　舍离于一切　　离垢之境界</p>
<p>　净心离诸恶　　乃至畏微罪</p>
<p>　随顺诸佛法　　离垢之境界</p>
<p>　安住忍辱法　　其心不可动</p>
<p>　如实不违业　　无尽心境界</p>
<p>　勇猛勤精进　　安住不退心</p>
<p>　究竟萨婆若　　调伏之境界</p>
<p>　入于寂定心　　除灭烦恼热</p>
<p>　深入智慧海　　寂静起境界</p>
<p>　了达群生类　　诸法真实相</p>
<p>　深法之境界　　是慧灯法门</p>
<p>　觉悟众生性　　不着诸有海</p>
<p>　普照一切心　　是导师法门</p>
<p>　悉从三世佛　　清净愿性生</p>
<p>　普于一切刹　　穷尽未来劫</p>
<p>　修习菩萨行　　是普贤法门</p>
<p>　入诸方便海　　遍观诸刹海</p>
<p>　无碍深智慧　　悉知刹成败</p>
<p>　一一尘中见　　诸佛坐道场</p>
<p>　成佛化众生　　无碍眼法门</p>
<p>　善财至我所　　亲近善知识</p>
<p>　闻此甚深法　　精进勤修习</p>
<p>　此卢舍那境　　甚深难思议</p>
<p>　我承佛神力　　为汝分别说　</p>
<p>佛子。乃往古世。过世界海微尘等劫。有一世界海。名明净山。彼有如来出兴于世。号智慧法界山诸方寂静普照王如来应供等正觉。彼佛为菩萨时。净彼世界海。彼世界海中。有佛刹微尘等世界性。彼一一世界性中。有世界微尘等佛。出兴于世。一一如来。说世界微尘等修多罗。一一修多罗中。授佛刹微尘等诸菩萨记。显现如来种种神力无量方便。种种诸乘教化众生。佛子。彼世界海中。有一世界性。名普门庄严。彼世界性中。有一世界。名曰一切宝色妙德普照一切宝华海。以为庄严。众宝为体状若天城。清净严饰。普照一切诸佛道场。显现诸佛变化光明。彼世界中。有须弥山微尘等四天下。彼四天下中。有一四天下。名宝山幢。彼四天下。有阎浮提。纵广十万由旬。彼阎浮提内。有十万大城。彼诸城中。有一王都。名坚固宝庄严云灯。有一万城周匝围绕。人寿万岁。时有大王。名一切法师子吼圆盖妙音。有五百大臣六万采女七百王子。端正勇健。尔时彼王。威德普被一阎浮提。无有怨敌。彼大劫中有恶劫起五浊炽然。尔时人民行十恶业。远离十善死入恶道。寿命短促形色鄙陋。贫穷下贱多苦少乐。更相诤讼互相谤毁。离他眷属深入邪见。以诸贪着行非法故。风雨不时。卉木丛林百谷苗稼皆悉枯槁。彼时人民饥馑病瘦。悉诣王都高声大呼。时诸人众无量无数围绕王城。或举两手或复合掌。或号天扣地。或举身自扑。或右膝着地。或着弊衣眼无光色。悲声大叫。咸言。大王。我等今者大苦大苦。饥渴寒冻疾病危困。无所归依无救济者。如在牢狱。种种苦逼转趣死路。作如是等无量楚毒悲声上诉。求自全济安隐快乐。大王则是众生宝藏清凉之池。善正治法大智大乘。为大宝洲真实利益。能与众生天人之乐。时彼大王。闻此悲苦楚毒音声。即得百万阿僧祇大悲法门。一心思惟。即发十大悲语。何等为十。所谓呜呼痛哉。一切众生。坠于无底生死深坑。无所归依。我当为彼作归依者。悉令逮得如来之地。哀哉众生。为烦恼乱无有救济。我当为彼作救护者。悉令安立一切善业。哀哉众生。生老病死无有救护。我当为彼作救护者。除灭一切身心苦痛。哀哉众生。有诸恐怖无有救护。我当为彼作救护者。令住一切智安隐之处。哀哉众生。为身见疑之所覆蔽。我当为彼作明净灯。普照一切现明净智。哀哉众生。为愚痴覆。我当为彼作大明炬。现一切智正法之城。哀哉众生。为诸悭嫉谄曲幻伪。浊乱其心。我当令彼悉得无上清净法身。哀哉众生。为生死长流之所漂溺。我当令彼度生死海到佛彼岸。哀哉众生。从生盲瞽。我当令彼见真实义同一切佛。哀哉众生。根不调伏。我当令彼调伏诸根。除灭障碍。得一切智。时彼大王。发如是等十大悲语。击鼓宣令。一切众生安隐勿怖。随汝所须我皆资给。即时颁下阎浮提内大小诸城都邑聚落。悉开库藏。金银珍宝衣服肴膳。香华璎珞床席被褥。宫殿宅舍诸妙宝幢。夜光宝幢摩尼宝幢。医师汤药。种种诸器盛众杂宝。诸金刚器盛众妙香。种种香器盛诸衣服。种种车乘幡彩幢盖。又复击鼓。宣令天下一切诸城都邑聚落。今施汝等国土城邑聚落妻子。头目齿舌心肝血肉肠胃手足一切肢节。时城东门外有大会处。名曰明净摩尼妙德。其地平正。广博清净无诸杂秽。众宝为地散杂宝华。熏以众香。一切香云充满虚空。宝树围绕。无量华网及诸宝网。罗覆其上。自然演出无量亿那由他娱乐音声。有如是等无量珍妙。而庄严之。皆是菩萨净业果报。于彼会中王所住处。十宝为地。十宝栏楯。十种宝树周匝围绕。形色金刚不可沮坏。众宝庄严悬诸宝幡。白净宝网。金铃宝网。众华宝网。摩尼宝网。杂衣宝网。罗覆其上。熏以名香。自然演出无量微妙歌颂音声。时彼大王处师子座。端严殊妙。具大人相。肢节周备。那罗延身不可沮坏。王姓中生以正治国。于财心法悉得自在。功德无量无违命者。众妙宝盖以覆其上。其盖常出无量光明。阎浮金色。覆以净妙摩尼宝网。金宝诸铃出和雅音宣扬善行。尔时阎浮提内。无量阿僧祇众生。悉来归命。赞言。大王。王是智人。天下第一。功德须弥。功德明净犹如满月。得菩萨心。等观众生普施一切。时王见已欢喜无量。于彼大众。发大悲心善知识心。随所求者悉令充足。而摄取之。时王即得无量快乐。释提桓因乃至化自在天王。无量百亿那由他劫。受诸快乐所不能及。他化自在天王。不思议劫受诸快乐。亦所不及。大梵天王不可说劫住梵住乐。亦所不及。乃至净居天。无分齐劫住寂静乐。亦所不及。复次善男子。譬如有人仁慈至孝。遭世事难。违离父母。经历年岁后忽遇会。瞻奉亲颜欣慰踊悦。不能自胜。时彼大王。见来求者心大欢喜亦复如是。信心坚固长养菩提。何以故。此菩萨专求一切智。饶益安乐一切众生。成满大愿。远不善法修行诸善。救护众生开萨婆若门。摄一切智满众生愿。入一切佛诸功德海。坏一切烦恼魔业障山。随顺一切诸如来教。入深智流不违正道。出诸法流成满大愿。住大人法。满足普门善根之藏。离一切恶心无所染。了达诸法犹如虚空。复次佛子。时彼大王。见诸众生。发一子想父母想。福田想难报恩想。师想佛想。大慈悲心悉普覆之。随其所须。衣服饮食。华香末香涂香。鬘盖幢幡诸庄严具。床座被褥。舍宅宫殿园观浴池。车乘辇舆象马众宝。所住宫殿及其眷属。内诸库藏城邑聚落。如是一切悉施众生普令充足。时彼会中有一童女。名宝光明。端正姝妙颜容无伦。身如真金目发绀色。口演妙音身出名香。众宝庄严。常怀惭愧。正念无乱。威仪庠序。于诸师长恭敬尊重。诸根寂定念慧现前。所闻诸法能持能解。宿世长养无量善根。诸妙善法润泽其身。近善知识好乐大乘。心如虚空自安安彼。常乐见佛求萨婆若。与六十童女俱。去王不远。一心恭敬合掌而住。作如是念。我得善利。见善知识遇善知识。于彼王所。起大师想善知识想慈悲人想。生此念时。欢喜无量。脱庄严具置彼王前。发如是愿。今此大王。安隐无量无边众生。愿我来世亦复如是。大王智慧。大王正道。大王所乘。大王相好。大王财宝。无能坏者。愿我来世亦复如是。随所生处我亦随生。时彼大王。告此女言。我今悉舍内外所珍。恣汝取之。时彼女人。倍增欢喜。以偈颂曰</p>
<p>　</p>
<p>　大王未兴世　　坚固庄严都</p>
<p>　一切不可乐　　犹如饿鬼处</p>
<p>　众生相残害　　窃盗纵淫佚</p>
<p>　两舌不实语　　无义粗恶言</p>
<p>　贪利他财物　　嗔恚怀害心</p>
<p>　邪见不善行　　命终堕恶道</p>
<p>　如是众生等　　愚痴所覆蔽</p>
<p>　种种行诸恶　　天旱不降泽</p>
<p>　以无时雨故　　百谷悉不生</p>
<p>　草木皆枯槁　　泉流亦干渴</p>
<p>　大王未兴世　　一切诸河池</p>
<p>　皆悉干枯涸　　犹如大旷野</p>
<p>　大王初生时　　天兴庆重云</p>
<p>　降雨普流泽　　河池悉盈溢</p>
<p>　除灭一切恶　　远离诸恐怖</p>
<p>　人民皆欢喜　　大王生世故</p>
<p>　往昔诸群生　　各各相残害</p>
<p>　饮食人血肉　　今悉修慈心</p>
<p>　百谷昔不生　　卉木皆枯燥</p>
<p>　饥渴所逼迫　　种种受苦恼</p>
<p>　大王既兴世　　粳米自然生</p>
<p>　树出妙衣服　　王世所归故</p>
<p>　昔日竞微利　　强弱相陵夺</p>
<p>　今种种庄严　　如释难陀园</p>
<p>　昔人贪欲重　　种种放逸行</p>
<p>　侵犯他妻色　　而共相危害</p>
<p>　今日诸人民　　众宝妙庄严</p>
<p>　贞洁无邪淫　　犹如兜率天</p>
<p>　昔日诸众生　　妄言非法语</p>
<p>　纵口无义言　　谄曲取人意</p>
<p>　今日群生类　　远离诸恶语</p>
<p>　爱眼视众生　　口发柔和音</p>
<p>　昔日诸众生　　种种行邪见</p>
<p>　合掌恭敬礼　　牛羊犬豕类</p>
<p>　今闻王正法　　远离诸邪见</p>
<p>　善知苦乐法　　悉从因缘起</p>
<p>　大王演妙音　　无不爱乐者</p>
<p>　梵释等音声　　皆悉不能及</p>
<p>　大王众宝盖　　悬处虚空中</p>
<p>　覆以诸宝网　　普出妙香熏</p>
<p>　金铃自然出　　如来和雅音</p>
<p>　宣扬甚深法　　除灭众烦恼</p>
<p>　次复广演说　　十方诸佛刹</p>
<p>　一切诸劫中　　如来及眷属</p>
<p>　又复次第说　　过去十方刹</p>
<p>　一切诸劫中　　如来及眷属</p>
<p>　又出微妙音　　充满于天下</p>
<p>　梵王诸群生　　悉闻业果报</p>
<p>　众生闻音已　　自知诸业藏</p>
<p>　离恶修众善　　专求无上道</p>
<p>　王父名净光　　母曰莲华光</p>
<p>　父于五浊世　　正法治天下</p>
<p>　五百莲华池　　宝树悉围绕</p>
<p>　底布以金沙　　宝华悉敷茂</p>
<p>　于彼池岸上　　有诸妙法堂</p>
<p>　众宝为栏楯　　种种宝庄严</p>
<p>　末世恶法起　　积年不降雨</p>
<p>　池流皆枯涸　　卉木悉焦然</p>
<p>　七日王当生　　先降灵瑞相</p>
<p>　诸人见欢喜　　救护出世间</p>
<p>　彼时于中夜　　大地六种动</p>
<p>　自然演妙光　　犹如明净日</p>
<p>　浴池有五百　　功德水充满</p>
<p>　一切诸宝树　　如本悉荣茂</p>
<p>　河流诸泉原　　一切皆盈满</p>
<p>　灵泽普津液　　沾洽阎浮提</p>
<p>　树木诸丛林　　杂卉众药草</p>
<p>　百谷苗稼等　　生长普滋茂</p>
<p>　岩崿诸高山　　幽邃深险谷</p>
<p>　普及一切地　　自然悉平正</p>
<p>　山陵诸卉木　　沙砾杂秽等</p>
<p>　悉于一念中　　变成众宝玉</p>
<p>　人见此奇特　　欢喜而发言</p>
<p>　快哉大善利　　我得清凉池</p>
<p>　时彼净光王　　与内眷属俱</p>
<p>　一切大臣等　　欢喜游园观</p>
<p>　五百浴池中　　有池名欢喜</p>
<p>　池上妙法堂　　王眷属游止</p>
<p>　时王语夫人　　我愿悉成满</p>
<p>　国土还丰乐　　人民普安隐</p>
<p>　时彼浴池中　　千叶宝华生</p>
<p>　普放清净光　　明耀须弥顶</p>
<p>　明净金刚茎　　众宝为华叶</p>
<p>　阎浮檀金台　　诸妙香为须</p>
<p>　于彼莲华中　　出生一童子</p>
<p>　相好庄严身　　诸天悉敬礼</p>
<p>　王见大欢喜　　入池抚掬之</p>
<p>　安置后膝上　　汝子应欣庆</p>
<p>　宝藏普涌出　　宝树生妙衣</p>
<p>　天乐奏妙声　　充满虚空中</p>
<p>　时彼诸人民　　合掌恭敬礼</p>
<p>　欢喜如是言　　此是世归依</p>
<p>　身放大光明　　普照于一切</p>
<p>　若有遇斯光　　诸漏悉除灭</p>
<p>　一切恶鬼神　　毒害众生类</p>
<p>　悉舍不善心　　自然生慈愍</p>
<p>　恶名失善利　　疾病鬼所持</p>
<p>　如是众苦灭　　一切皆欢喜</p>
<p>　天下诸群生　　相视如父母</p>
<p>　离恶修慈心　　专求一切智</p>
<p>　远离诸恶趣　　广开天人路</p>
<p>　显现无上道　　度脱诸群生</p>
<p>　我等得善利　　遇斯大施主</p>
<p>　众生失正路　　导师今出世　</p>
<p>尔时宝光明童女。偈赞王已。头面礼足绕无数匝。恭敬合掌于一面住。王赞女言。善哉善哉。乃能信知他人功德。是为希有。若有愚痴。不知报恩。无有智慧。浊心邪见。具如是等非法众生。不知不信诸佛菩萨清净功德一切智境。汝今专求无上菩提。修菩萨行。摄取安隐饶益众生。王赞女已。以无价衣手自授与。而告之曰。汝自着之。时彼女人以膝着地。敬礼合掌顶受而着。时王复与六十女。衣彼着衣已。与眷属俱。绕毕辞退。诸女衣中。普出一切星宿光明。众人见已咸叹之曰。此诸女等皆悉端正。如净夜天星宿庄严。善男子。尔时一切法师子吼圆盖妙音王者。岂异人乎。今卢舍那如来应供等正觉是也。净光王者。今净饭王是也。莲华光夫人者。摩耶夫人是也。时国人者。今大众是也。悉于阿耨多罗三藐三菩提。得不退转。或住初地乃至十地。大愿成就。住诸法门修方便道。求一切智住诸解脱。尔时开敷树华夜天。欲重明此义。以偈颂曰</p>
<p>　</p>
<p>　我有清净眼　　悉见世界海</p>
<p>　生死五趣中　　众生常流转</p>
<p>　见诸佛菩萨　　往诣菩提树</p>
<p>　得道转法轮　　化度诸群生</p>
<p>　我以净天耳　　境界一切音</p>
<p>　诸佛所说法　　悉闻欢喜持</p>
<p>　我有无二智　　一切无等等</p>
<p>　能于一念中　　了众生心海</p>
<p>　我得宿命智　　念一切劫海</p>
<p>　自身及他人　　分别悉了达</p>
<p>　我于一念知　　诸刹海尘劫</p>
<p>　诸佛及菩萨　　五道众生类</p>
<p>　彼佛初发愿　　专求佛菩提</p>
<p>　究竟悉满足　　无量菩萨行</p>
<p>　觉了等正觉　　种种巧方便</p>
<p>　转净妙法轮　　显现诸乘海</p>
<p>　为众演说法　　度脱于一切</p>
<p>　乃至遗法住　　我悉一念知</p>
<p>　我于无量劫　　修习此法门</p>
<p>　真佛子应速　　究竟此法门　</p>
<p>佛子。我唯知此菩萨无量欢喜知足光明法门。诸大菩萨。于一切佛所。修行一切诸佛行海。求一切智。清净满足一切大愿。于一菩萨地。修行一切菩萨地海。于一菩萨行。摄取一切菩萨行海。于一法门自在。修摄一切法门。我当云何能知能说彼功德行。佛子。于此道场有一夜天。名愿勇光明守护众生。汝诣彼问。云何菩萨学菩萨行修菩萨道。成就众生无上菩提。净诸佛刹值一切佛。修习一切如来正法。时善财童子。头面敬礼彼夜天足。绕毕辞退。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>