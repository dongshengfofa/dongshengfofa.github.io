<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经如来光明觉品第五</p>
<p>尔时世尊。从两足相轮。放百亿光明。遍照三千大千世界。百亿阎浮提。百亿弗婆提。百亿拘伽尼。百亿郁单越。百亿大海。百亿金刚围山。百亿菩萨生。百亿菩萨出家。百亿佛始成正觉。百亿如来转法轮。百亿如来般泥洹。百亿须弥山王。百亿四天王天。百亿三十三天。百亿时天。百亿兜率陀天。百亿化乐天。百亿他化乐天。百亿梵天。百亿光音天。百亿遍净天。百亿果实天。百亿色究竟天。此世界所有一切悉现。如此见佛坐莲华藏师子座上。有十佛世界尘数菩萨眷属围绕。百亿阎浮提亦复如是。以佛神力故。百亿阎浮提。皆见十方各有一大菩萨。各与十世界尘数菩萨眷属俱。来诣佛所。所谓文殊师利菩萨。觉首菩萨。财首菩萨。宝首菩萨。德首菩萨。目首菩萨。精进首菩萨。法首菩萨。智首菩萨。贤首菩萨。是诸菩萨所从来国。金色世界。乐色。华色。薝卜华色。青莲华色。金色。宝色。金刚色。玻璃色。如实色世界。各于本国佛所。所谓不动智佛。智慧火佛。净智佛。具威仪智佛。明星智佛。究竟智佛。无上智佛。自在智佛。梵天智佛。伏怨智佛所。净修梵行。尔时文殊师利。以偈颂曰</p>
<p>　若有知正觉　　解脱离诸漏</p>
<p>　不着一切世　　彼非净道眼</p>
<p>　若有知如来　　观察无所有</p>
<p>　知法散灭相　　彼人疾作佛</p>
<p>　能见此世界　　一切处无著</p>
<p>　如来身亦然　　是人疾成佛</p>
<p>　若于佛法中　　其心随平等</p>
<p>　入不二法门　　彼人难思议</p>
<p>　若见我及佛　　安住平等相</p>
<p>　彼住无所住　　远离一切有</p>
<p>　色受无有数　　想行识亦然</p>
<p>　能如是知者　　彼是大牟尼</p>
<p>　见者无所有　　所见法亦无</p>
<p>　明了一切法　　彼能照世间</p>
<p>　一念见诸佛　　出现于世间</p>
<p>　而实无所起　　彼人大名称</p>
<p>　无我无众生　　亦无有败坏</p>
<p>　若转如是相　　彼则无上人</p>
<p>　一中解无量　　无量中解一</p>
<p>　展转生非实　　智者无所畏　</p>
<p>如此处文殊师利说偈。一切处亦复如是。尔时光明过此世界。遍照东方十佛国土。南西北方四维上下亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利。乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　见众生苦逼　　痴覆爱欲刺</p>
<p>　常求无上道　　诸佛法如是</p>
<p>　离断常二边　　见法实不转</p>
<p>　昔所未曾转　　转此无上轮</p>
<p>　不可思议劫　　被弘誓德铠</p>
<p>　为度生死故　　大圣法如是</p>
<p>　导师降众魔　　勇健莫能胜</p>
<p>　爱语离众怖　　无上慈悲法</p>
<p>　内得甚深智　　能害诸烦恼</p>
<p>　一念见一切　　彼自在示现</p>
<p>　能击正法鼓　　声震十方国</p>
<p>　令得无上道　　自觉法如是</p>
<p>　不坏无量境　　能游无数刹</p>
<p>　不取一切有　　彼自在如佛</p>
<p>　无比欢喜念　　诸佛常清净</p>
<p>　虚空等如来　　彼是具足愿</p>
<p>　一一众生故　　阿鼻地狱中</p>
<p>　无量劫烧煮　　心净如最胜</p>
<p>　不惜身寿命　　常护诸佛法</p>
<p>　具足行忍辱　　彼得如来法　</p>
<p>尔时光明过十世界。遍照东方百世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　如来觉诸法　　如幻如虚空</p>
<p>　心净无障碍　　调伏群生类</p>
<p>　或见初生时　　妙色如金山</p>
<p>　住是最后身　　照明如满月</p>
<p>　或见经行时　　摄无量功德</p>
<p>　念慧善具足　　明行人师子</p>
<p>　或见明净眼　　观察照十方</p>
<p>　或时见戏笑　　众生乐欲故</p>
<p>　或见师子吼　　清净无比身</p>
<p>　示现末后生　　所说无非实</p>
<p>　或见出家时　　解脱一切缚</p>
<p>　修习诸佛行　　常乐观寂灭</p>
<p>　或见坐道场　　善觉一切法</p>
<p>　度诸功德岸　　痴闇烦恼灭</p>
<p>　或见天人尊　　具足大悲心</p>
<p>　或见转法轮　　度脱诸群生</p>
<p>　或见无畏吼　　仪容甚微妙</p>
<p>　调伏一切世　　神力无障碍</p>
<p>　或见寂静心　　世间灯永灭</p>
<p>　或见十力尊　　显现自在法　</p>
<p>尔时光明过百世界。遍照东方千世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　善逝法甚深　　无相亦无有</p>
<p>　众生颠倒故　　次第现一切</p>
<p>　无有我我所　　彼境界空寂</p>
<p>　善逝身清净　　自觉离诸尘</p>
<p>　等觉明解脱　　无量不可数</p>
<p>　无边世界中　　因缘和合起</p>
<p>　无诸阴界入　　永离生死苦</p>
<p>　不在世间数　　故号人师子</p>
<p>　内外俱解脱　　本来常自空</p>
<p>　一切离虚妄　　诸佛法如是</p>
<p>　离爱诸烦恼　　长流永不转</p>
<p>　正觉解诸法　　度无量众生</p>
<p>　一念不二相　　乐观寂灭法</p>
<p>　其心无所著　　佛自在无量</p>
<p>　善知因缘法　　业报及众生</p>
<p>　最胜无碍智　　甚深难思议</p>
<p>　普见十方界　　严净诸佛刹</p>
<p>　如来离虚妄　　度脱无量众</p>
<p>　佛智如炼金　　一切有非有</p>
<p>　随其所应化　　为说清净法　</p>
<p>尔时光明过千世界。遍照东方万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　离诸人天乐　　常行大慈心</p>
<p>　救护诸群生　　是彼净妙业</p>
<p>　一向信如来　　其心不退转</p>
<p>　不舍念诸佛　　是彼净妙业</p>
<p>　永离生死海　　不退佛法流</p>
<p>　善住清凉慧　　是彼净妙业</p>
<p>　身四威仪中　　观佛深功德</p>
<p>　昼夜常不断　　是彼净妙业</p>
<p>　知三世无量　　不生懈怠心</p>
<p>　常求佛功德　　是彼净妙业</p>
<p>　观身如实相　　一切皆寂灭</p>
<p>　离我非我着　　是彼净妙业</p>
<p>　观察众生心　　远离虚妄想</p>
<p>　成就实境界　　是彼净妙业</p>
<p>　能称无量土　　悉饮一切海</p>
<p>　成就神通智　　是彼净妙业</p>
<p>　计数诸佛国　　色相非色相</p>
<p>　一切尽无余　　是彼净妙业</p>
<p>　无量佛土尘　　一尘为一佛</p>
<p>　悉能知其数　　是彼净妙业　</p>
<p>尔时光明过万世界。遍照东方十万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提。亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　若以色性大神力　　而欲望见调御士</p>
<p>　是则翳目颠倒见　　彼为不识最胜法</p>
<p>　如来身色形相处　　一切世间莫能睹</p>
<p>　亿那由劫欲思量　　妙色威神不可极</p>
<p>　非以相好为如来　　无相离相寂灭法</p>
<p>　一切具足妙境界　　随其所应悉能现</p>
<p>　诸佛正法不可量　　无能分别说其相</p>
<p>　诸佛正法无合散　　其性本来常寂灭</p>
<p>　不以阴数为如来　　远离取相真实观</p>
<p>　得自在力决定见　　言语道断行处灭</p>
<p>　等观身心无异相　　一切内外悉解脱</p>
<p>　无量亿劫不二念　　善逝深远无所著</p>
<p>　普放妙光明　　遍照世境界</p>
<p>　净眼一切智　　自在深广义</p>
<p>　一能为无量　　无量能为一</p>
<p>　知诸众生性　　随顺一切处</p>
<p>　身无所从来　　去亦无所至</p>
<p>　虚妄非真实　　现有种种身</p>
<p>　一切诸世间　　皆从妄想生</p>
<p>　是诸妄想法　　其性未曾有</p>
<p>　如是真实相　　唯佛能究竟</p>
<p>　若能如是知　　是则见导师　</p>
<p>尔时光明过十万世界。遍照东方百万世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　最胜自觉超世间　　无依殊特莫能胜</p>
<p>　大仙化度一切有　　具足净妙诸功德</p>
<p>　其心无染无处所　　常住无想亦无依</p>
<p>　永处吉祥无能毁　　威德尊重大导师</p>
<p>　从本净明灭众冥　　永离诸染无尘秽</p>
<p>　寂然不动离边想　　是名善入如来智</p>
<p>　欲入善逝深法海　　远离身心虚妄想</p>
<p>　解了诸法真实性　　永不随顺疑惑心</p>
<p>　一切世界如来境　　悉能为转正法轮</p>
<p>　于法自性无所转　　无上导师方便说</p>
<p>　晓了诸法无疑惑　　有无妄想永已离</p>
<p>　不生差别种种念　　正意思惟佛菩提</p>
<p>　谛了分别诸法时　　无有自性假名说</p>
<p>　随顺诸佛真实教　　法非一相亦不多</p>
<p>　众多法中无一相　　于一法中亦无多</p>
<p>　若能如是了诸法　　是知诸佛无量德</p>
<p>　观察诸法及众生　　国土世间悉寂灭</p>
<p>　心无所依不妄想　　是名正念佛菩提</p>
<p>　众生诸法及国土　　分别了知无差别</p>
<p>　善能观察如自性　　是则了知佛法义　</p>
<p>尔时光明过百万世界。遍照东方一亿世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　大智无有量　　妙法无伦匹</p>
<p>　究竟能度彼　　生死大海岸</p>
<p>　寿命无终极　　永已离炽然</p>
<p>　彼成大功德　　是则方便力</p>
<p>　于诸佛深法　　随觉如自性</p>
<p>　常观三世法　　不生止足想</p>
<p>　了达所缘境　　未曾起妄想</p>
<p>　彼乐不思议　　是则方便力</p>
<p>　常乐观众生　　而无众生想</p>
<p>　示现有身趣　　永离诸趣想</p>
<p>　内常乐禅寂　　而无系心想</p>
<p>　彼心无所著　　是则方便力</p>
<p>　方便善观察　　谛了诸法相</p>
<p>　专念正思惟　　常行涅槃性</p>
<p>　乐于解脱道　　具足平等慧</p>
<p>　彼住寂灭法　　是则方便力</p>
<p>　随顺调御士　　最胜佛菩提</p>
<p>　摄取一切智　　广大如法性</p>
<p>　善入真实谛　　教化诸群生</p>
<p>　彼成最胜意　　是则方便力</p>
<p>　佛说深法义　　悉能随顺知</p>
<p>　入深广智慧　　灭除诸障碍</p>
<p>　一切至处道　　是处悉能到</p>
<p>　行是自觉道　　是则方便力</p>
<p>　心犹虚空界　　亦如变化法</p>
<p>　一切所依性　　是相则非相</p>
<p>　行于涅槃性　　犹若虚空相</p>
<p>　能到深妙境　　是则方便力</p>
<p>　常记念昼夜　　晦朔日月数</p>
<p>　年岁时劫分　　亦随观察知</p>
<p>　一切诸世界　　始终成败相</p>
<p>　悉能谛了知　　是则方便力</p>
<p>　一切群萌类　　随业受生死</p>
<p>　有色及无色　　有想亦非想</p>
<p>　彼彼姓名号　　所趣谛了知</p>
<p>　得此不思议　　是则方便力</p>
<p>　一切过去世　　未来现在法</p>
<p>　随顺佛所说　　善念谛观察</p>
<p>　觉三世平等　　如其真实相</p>
<p>　是诸深妙道　　无比方便力　</p>
<p>尔时光明过一亿世界。遍照东方十亿世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　受持难行法　　坚固不退转</p>
<p>　日夜常精进　　未曾起疲厌</p>
<p>　已度难度海　　大音师子吼</p>
<p>　一切众生类　　我今悉当度</p>
<p>　漂浪生死流　　沉沦爱欲海</p>
<p>　痴惑结重网　　昏冥大怖畏</p>
<p>　离慢坚固士　　是能悉除断</p>
<p>　超勇成世雄　　是则佛境界</p>
<p>　世间诸放逸　　长迷醉五欲</p>
<p>　非实兴妄想　　永为大苦障</p>
<p>　勤修不放逸　　奉行诸佛法</p>
<p>　大誓能度彼　　是则佛境界</p>
<p>　慧者灭本际　　无量难见劫</p>
<p>　众生依吾我　　无穷生死转</p>
<p>　令入寂灭法　　奉行最胜教</p>
<p>　誓宣此妙法　　是则佛境界</p>
<p>　见彼苦众生　　孤茕无救护</p>
<p>　永沦诸恶趣　　三毒恒炽然</p>
<p>　无间无救处　　昼夜常火焚</p>
<p>　誓度斯等苦　　是则佛境界</p>
<p>　迷惑失正路　　习行诸邪径</p>
<p>　见彼群生类　　长处大闇冥</p>
<p>　为现智慧灯　　令见诸佛法</p>
<p>　誓能为照明　　是则佛境界</p>
<p>　一切三有海　　深广无涯底</p>
<p>　见彼群生类　　漂溺莫能济</p>
<p>　为彼勤方便　　兴造正法船</p>
<p>　普拯所应度　　是则佛境界</p>
<p>　无有本实见　　常依无明住</p>
<p>　沉没生死渊　　愚痴心迷乱</p>
<p>　慧者见斯苦　　为之设法桥</p>
<p>　大悲演说法　　是则佛境界</p>
<p>　见彼生死狱　　楚毒难可量</p>
<p>　长夜老病死　　三苦竞侵逼</p>
<p>　自觉深妙法　　专修方便慧</p>
<p>　誓度斯等苦　　是则佛境界</p>
<p>　闻佛甚深法　　信心无疑惑</p>
<p>　周满十方刹　　普行诸法界</p>
<p>　观察空寂法　　其心无恐怖</p>
<p>　现同一切身　　是则天人师　</p>
<p>尔时光明过十亿世界。遍照东方百亿世界。千亿世界。百千亿世界。亿那由他世界。百亿那由他世界。千亿那由他。百千亿那由他。不可量不可数不可思议不可称无等无边无分齐不可说虚空法界等一切世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰</p>
<font SIZE="2">
<p>　</p>
</font>
<p>　无量无数劫　　一念悉观察</p>
<p>　无来亦无去　　现在亦不住</p>
<p>　一切生灭法　　悉知真实相</p>
<p>　超度方便岸　　具足十种力</p>
<p>　无等大名称　　普遍十方刹</p>
<p>　永离生死难　　究竟一切法</p>
<p>　皆悉能遍至　　一切诸世界</p>
<p>　具足能敷演　　清净微妙法</p>
<p>　普为众生类　　正心奉诸佛</p>
<p>　是故获直心　　真实净依果</p>
<p>　随顺分别知　　了达如如相</p>
<p>　得佛自在力　　十方靡不现</p>
<p>　从始供养佛　　乐行忍辱法</p>
<p>　能入深禅定　　观察真实义</p>
<p>　悉令一切众　　欢喜向如来</p>
<p>　菩萨行是法　　速逮无上道</p>
<p>　能问十方佛　　其心常湛然</p>
<p>　信佛不退转　　威仪悉具足</p>
<p>　一切有无法　　了达非有无</p>
<p>　如是正观察　　能见真实佛</p>
<p>　无量净乐心　　境界满十方</p>
<p>　一切国土中　　能说真实义</p>
<p>　灭除众垢难　　安住平等法</p>
<p>　若能如是化　　斯人等如来</p>
<p>　闻佛妙音声　　逮得无上法</p>
<p>　常转净法轮　　甚深难知见</p>
<p>　最胜所说法　　具足七觉义</p>
<p>　如是无上观　　常见诸佛身</p>
<p>　不见如来空　　寂灭犹幻化</p>
<p>　虽见无所见　　如盲对五色</p>
<p>　虚妄取相者　　是人不见佛</p>
<p>　一切无所著　　乃见真如来</p>
<p>　众生种种业　　难可分别知</p>
<p>　十方内外身　　种种无量色</p>
<p>　佛身亦如是　　一切满十方</p>
<p>　难知能知者　　彼是大导师</p>
<p>　譬如无量刹　　依止虚空住</p>
<p>　不从十方来　　去亦无所至</p>
<p>　世界若成败　　本来无所依</p>
<p>　佛身亦如是　　充满虚空界　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 