<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经贤首菩萨品第八之一</p>
<p>尔时文殊师利。以偈问了达深义净德。贤首菩萨曰</p>
<p>　佛子我已说　　菩萨清净行</p>
<p>　一切诸世尊　　咸共所赞叹</p>
<p>　又诸大士众　　甚深微妙行</p>
<p>　功德广大义　　仁者应演说</p>
<p>　贤首菩萨答　　佛子善谛听</p>
<p>　菩萨诸功德　　无量无有边</p>
<p>　我当随力说　　菩萨少功德</p>
<p>　我之所演畅　　如海一微渧</p>
<p>　菩萨于生死　　最初发心时</p>
<p>　一向求菩提　　坚固不可动</p>
<p>　彼一念功德　　深广无边际</p>
<p>　如来分别说　　穷劫犹不尽</p>
<p>　何况于无量　　无数无边劫</p>
<p>　具足修诸度　　诸地功德行</p>
<p>　十方世界中　　一切诸如来</p>
<p>　说彼功德云　　亦不能究竟</p>
<p>　今我说菩萨　　功德中少分</p>
<p>　如鸟履虚空　　如地一微尘</p>
<p>　非是无所因　　又亦非无缘</p>
<p>　菩萨初发意　　直心大功德</p>
<p>　于佛及法僧　　深起清净信</p>
<p>　信敬三宝故　　能发菩提心</p>
<p>　不求五欲乐　　宝货诸财利</p>
<p>　亦不求自安　　希望世名闻</p>
<p>　灭除众生苦　　令尽无有余</p>
<p>　誓度斯等类　　菩萨初发心</p>
<p>　常欲令众生　　离苦永安乐</p>
<p>　严净一切刹　　供养无量佛</p>
<p>　乐立佛正法　　欲得无上道</p>
<p>　净修一切智　　菩萨初发心</p>
<p>　深心净信不可坏　　恭敬供养一切佛</p>
<p>　尊重正法及圣僧　　信敬三宝故发心</p>
<p>　深信诸佛及正法　　亦信菩萨所行道</p>
<p>　正心信向佛菩提　　菩萨因是初发心</p>
<p>　信为道元功德母　　增长一切诸善法</p>
<p>　除灭一切诸疑惑　　示现开发无上道</p>
<p>　净信离垢心坚固　　灭除憍慢恭敬本</p>
<p>　信是宝藏第一法　　为清净手受众行</p>
<p>　信能舍离诸染着　　信解微妙甚深法</p>
<p>　信能转胜成众善　　究竟必至如来处</p>
<p>　清净明利诸善根　　信力坚固不可坏</p>
<p>　信永除灭一切恶　　信能逮得无师宝</p>
<p>　信于法门无障碍　　舍离八难得无难</p>
<p>　信能超出众魔境　　示现无上解脱道</p>
<p>　一切功德不坏种　　出生无上菩提树</p>
<p>　长养最胜智慧门　　信能示现一切佛</p>
<p>　是故演说次第行　　信乐最胜甚难得</p>
<p>　譬如灵瑞优昙华　　亦如随意妙宝珠</p>
<p>　若信恭敬一切佛　　则持净戒顺正教</p>
<p>　若持净戒顺正教　　诸佛贤圣所赞叹</p>
<p>　戒是无上菩提本　　应当具足持净戒</p>
<p>　若能具足持净戒　　一切如来所赞叹</p>
<p>　若信恭敬一切佛　　则能奇特供最胜</p>
<p>　若能奇特供最胜　　彼信佛心难思议</p>
<p>　若信如来正真法　　则常乐闻无厌足</p>
<p>　若乐闻法无厌足　　欣悟不可思议法</p>
<p>　若信恭敬清净僧　　则信坚固不可坏</p>
<p>　若信坚固不可坏　　彼人信力不可动</p>
<p>　若信坚固不可动　　诸根明利悉清净</p>
<p>　若根明利悉清净　　则离一切恶知识</p>
<p>　若能远离恶知识　　则能亲近善知识</p>
<p>　若能亲近善知识　　则修无量诸功德</p>
<p>　若能广修诸功德　　则能善解诸因果</p>
<p>　若能善解诸因果　　则成殊胜妙解脱</p>
<p>　若成殊胜妙解脱　　则为一切佛所护</p>
<p>　若为一切佛所护　　则生无上菩提心</p>
<p>　若生无上菩提心　　则能勤修佛功德</p>
<p>　若能勤修佛功德　　则能得生诸佛家</p>
<p>　若能得生诸佛家　　则于诸法无所著</p>
<p>　若于诸法无所著　　则得深心妙清净</p>
<p>　若得深心妙清净　　则得殊胜无上心</p>
<p>　若得无上殊胜心　　则修一切波罗蜜</p>
<p>　若修一切波罗蜜　　则能具足摩诃衍</p>
<p>　若能具足摩诃衍　　则法供养一切佛</p>
<p>　若法供养一切佛　　则念佛定不可坏</p>
<p>　若念佛定不可坏　　则常睹见十方佛</p>
<p>　若常睹见十方佛　　则知如来常安住</p>
<p>　若知如来常安住　　则于其人法永存</p>
<p>　若于其人法永存　　则得辩才无穷尽</p>
<p>　若得辩才无穷尽　　则能演说无量法</p>
<p>　若能演说无量法　　则能度脱一切众</p>
<p>　若能度脱一切众　　则得大悲心坚固</p>
<p>　若得大悲心坚固　　则常喜乐甚深法</p>
<p>　若能喜乐甚深法　　则能舍离有为过</p>
<p>　若能舍离有为过　　则离我慢诸放逸</p>
<p>　若离我慢诸放逸　　则能兼利一切众</p>
<p>　若能兼利一切众　　则处生死无忧戚</p>
<p>　若处生死无忧戚　　则能精进无有上</p>
<p>　若能精进无有上　　则得一切诸神通</p>
<p>　若得一切诸神通　　则解一切众生行</p>
<p>　若解一切众生行　　则能成就诸众生</p>
<p>　若能成就诸众生　　则得成就众生智</p>
<p>　若得成就众生智　　则能具足四摄法</p>
<p>　若能具足四摄法　　则与众生无量利</p>
<p>　若与众生无量利　　则能具足方便慧</p>
<p>　若能具足方便慧　　则能安住无上道</p>
<p>　若能安住无上道　　则一切魔不能坏</p>
<p>　若一切魔不能坏　　则能超出四魔道</p>
<p>　若能超出四魔道　　则至坚固不动地</p>
<p>　若至坚固不动地　　则得无生深法忍</p>
<p>　若得无生深法忍　　则为诸佛所授记</p>
<p>　若为诸佛所授记　　则常普现诸佛前</p>
<p>　若常普现诸佛前　　则解诸佛微密教</p>
<p>　若解诸佛微密教　　则为诸佛常护念</p>
<p>　若为诸佛常护念　　以佛功德自庄严</p>
<p>　若佛功德自庄严　　则得无量功德身</p>
<p>　若得无量功德身　　其身显耀如金山</p>
<p>　若身显耀如金山　　具足众相三十二</p>
<p>　若具众相三十二　　八十种好自庄严</p>
<p>　八十种好自庄严　　其身光明无有量</p>
<p>　若身光明无有量　　光明庄严难思议</p>
<p>　若光庄严难思议　　则出无量宝莲华</p>
<p>　若出无量宝莲华　　一一华坐无量佛</p>
<p>　普现十方无量刹　　教化度脱一切众</p>
<p>　若能度脱一切众　　则得无量自在力</p>
<p>　若得无量自在力　　则能严净诸佛刹</p>
<p>　解说甚深微妙法　　不可思议众欢喜</p>
<p>　若说微妙甚深法　　不可思议众欢喜</p>
<p>　则能具足四辩力　　自在能度一切众</p>
<p>　若能具足四辩力　　自在能度一切众</p>
<p>　彼人智慧常在前　　身口意业无错谬</p>
<p>　若彼智慧常在前　　身口意业无错谬</p>
<p>　彼人愿力得自在　　随众所宜现其身</p>
<p>　若彼愿力得自在　　随众所宜现其身</p>
<p>　为诸众生说法时　　音声微妙难思议</p>
<p>　若为众生说法时　　音声微妙难思议</p>
<p>　于彼一切众生类　　一念之中悉知心</p>
<p>　若彼一切众生类　　一念之中悉知心</p>
<p>　其人生死永无余　　寂灭一切烦恼患</p>
<p>　若人生死永无余　　寂灭一切烦恼患</p>
<p>　法身功德智慧具　　深解一切诸法实</p>
<p>　若身功德智慧具　　深解一切诸法实</p>
<p>　十地十种自在力　　皆悉究竟胜解脱</p>
<p>　若十地种自在力　　皆悉究竟得解脱</p>
<p>　授记庄严悉具足　　无量法门得自在</p>
<p>　若记庄严悉具足　　无量法门得自在</p>
<p>　尽为一切十方佛　　皆与授记无有余</p>
<p>　若为一切十方佛　　皆与授记无有余</p>
<p>　甘露法水灌其顶　　十方诸佛授记竟</p>
<p>　若甘露水灌其顶　　十方诸佛授记竟</p>
<p>　法身充满遍虚空　　安住不动十方界</p>
<p>　若身充满遍虚空　　安住不动十方界</p>
<p>　一切诸天及世人　　无等等界莫能知</p>
<p>　于本所行无不果　　其见闻者悉不空</p>
<p>　此是无上大福田　　供养施者大果报</p>
<p>　彼善男子威神力　　正法常住永不灭</p>
<p>　十善功德诸妙行　　无量法宝最无上</p>
<p>　彼威神力佛法海　　法宝坚固如金刚</p>
<p>　智慧满足不可尽　　如是无量功德海</p>
<p>　或有刹土无有佛　　于彼示现成正觉</p>
<p>　或有国土无有法　　于彼示现说法藏</p>
<p>　菩萨希望一切断　　于一念顷游十方</p>
<p>　示现十方如满月　　无量方便化众生</p>
<p>　于彼十方世界中　　念念示现成佛道</p>
<p>　转正法轮入涅槃　　现分舍利为众生</p>
<p>　或现声闻缘觉道　　示现成佛普庄严</p>
<p>　现无量劫度众生　　以三乘门广开化</p>
<p>　或现男女种种形　　天人龙神阿修罗</p>
<p>　随诸众生若干身　　无量行业诸音声</p>
<p>　一切示现无有余　　海印三昧势力故</p>
<p>　不可思议庄严刹　　恭敬供养一切佛</p>
<p>　光明庄严难思议　　教化众生无有量</p>
<p>　智慧自在不可议　　说法教化得自在</p>
<p>　施戒忍辱精进禅　　方便智慧诸功德</p>
<p>　一切自在难思议　　华严三昧势力故</p>
<p>　入微尘数诸三昧　　一三昧生尘等定</p>
<p>　一尘中现无量刹　　而彼微尘亦不增</p>
<p>　一尘内刹现有佛　　或现有刹而无佛</p>
<p>　或现有刹净不净　　或现大刹及中下</p>
<p>　或刹伏住或随顺　　或如野马或四方</p>
<p>　或有国土如天网　　世界成败无不现</p>
<p>　如一微尘所示现　　一切微尘亦如是</p>
<p>　是名三昧自在力　　亦无量称解脱力</p>
<p>　若欲供养一切佛　　出生无量三昧门</p>
<p>　能以一手覆三千　　供养一切诸如来</p>
<p>　十方国土胜妙华　　无价宝珠殊异香</p>
<p>　皆悉自然从手出　　供养道树诸最胜</p>
<p>　无价宝衣杂妙香　　宝幢幡盖而庄严</p>
<p>　金华宝帐妙校饰　　十方一切上供具</p>
<p>　悉从手中自然出　　供养道树诸最胜</p>
<p>　一切十方诸妓乐　　无量和雅妙音声</p>
<p>　及以种种众妙偈　　赞叹诸佛实功德</p>
<p>　音声遍满十方界　　悉从掌中自然出</p>
<p>　无量清净诸行业　　所得右手放光明</p>
<p>　香水普洒十方国　　供养一切照世灯</p>
<p>　放妙庄严大光明　　出生无量宝莲华</p>
<p>　于莲华中无量佛　　相好具足自庄严</p>
<p>　放华庄严净光明　　庄严妙华以为帐</p>
<p>　散诸杂华遍十方　　供养一切诸如来</p>
<p>　放香庄严净光明　　庄严妙香以为帐</p>
<p>　散诸杂香遍十方　　供养一切诸如来</p>
<p>　放细末香净光明　　庄严末香以为帐</p>
<p>　散诸末香遍十方　　供养一切诸如来</p>
<p>　放衣庄严净光明　　庄严宝衣以为帐</p>
<p>　散诸宝衣遍十方　　供养一切诸如来</p>
<p>　放宝庄严净光明　　庄严妙宝以为帐</p>
<p>　散诸妙宝遍十方　　供养一切诸如来</p>
<p>　放妙莲华净光明　　众妙莲华以为帐</p>
<p>　散诸莲华遍十方　　供养一切诸如来</p>
<p>　放诸璎珞净光明　　诸妙璎珞以为帐</p>
<p>　散诸璎珞遍十方　　供养一切诸如来</p>
<p>　放庄严幢净光明　　其幢青黄赤白色</p>
<p>　无量种种而庄严　　以幢严饰诸佛刹</p>
<p>　执持杂宝庄严盖　　众宝缯彩为垂带</p>
<p>　宝铃演出最胜音　　以此供养诸如来</p>
<p>　手出供具难思议　　如是供养一导师</p>
<p>　供一切佛亦如是　　大仙三昧自在力</p>
<p>　欲安一切众生类　　出生自在胜三昧</p>
<p>　一切所行诸功德　　无量方便度众生</p>
<p>　或现供养如来门　　或现一切布施门</p>
<p>　或现具足持戒门　　或现无尽忍辱门</p>
<p>　无量苦行精进门　　禅定寂静三昧门</p>
<p>　无量大辩智慧门　　一切所行方便门</p>
<p>　现四无量神通门　　大慈大悲四摄门</p>
<p>　无量功德智慧门　　一切缘起解脱门</p>
<p>　清净根力道法门　　或现声闻小乘门</p>
<p>　或现缘觉中乘门　　或现无上大乘门</p>
<p>　或现无常众苦门　　或现无我众生门</p>
<p>　或现不净离欲门　　寂静灭定三昧门</p>
<p>　随诸众生起病门　　一切对治诸法门</p>
<p>　随彼众生烦恼性　　如应说法广开化</p>
<p>　如是一切诸法门　　随其本性而济度</p>
<p>　一切天人莫能知　　是自在胜三昧力</p>
<p>　出生随乐胜三昧　　分别了知众生心</p>
<p>　随顺教化诸群生　　令离忧恼得欢喜</p>
<p>　劫中灾难饥馑时　　一切资生诸乐具</p>
<p>　随其所须普周给　　是为能作大施主</p>
<p>　肴膳香美上味食　　宝衣庄严随所乐</p>
<p>　己身国土珍爱施　　好施众生悉从化</p>
<p>　以诸相好庄严身　　上妙衣服及众华</p>
<p>　杂种末香以涂身　　现此严饰度众生</p>
<p>　一切世间所喜乐　　种种殊胜净妙色</p>
<p>　随其所应普示现　　令乐色者得解脱</p>
<p>　柔软美声如哀鸾　　拘真罗等微妙音</p>
<p>　具足八种梵音声　　随其所乐为说法</p>
<p>　八万四千诸法门　　诸佛以此度众生</p>
<p>　分别诸法无量门　　随众生性化导之</p>
<p>　众生苦乐利无利　　一切世间所行法</p>
<p>　悉能普应同其事　　以此摄法度众生</p>
<p>　无量无边大苦海　　为众生故悉能忍</p>
<p>　与彼同事不念苦　　饶益众生令安乐</p>
<p>　若有不识出家法　　乐着生死不求解</p>
<p>　是故菩萨舍国财　　常乐出家求寂静</p>
<p>　五欲所缚不离家　　欲令众生解脱故</p>
<p>　示现不乐处爱欲　　是故出家求解脱</p>
<p>　欲令具足十种行　　是佛如来本所修</p>
<p>　菩萨所行无有余　　修习是法度众生</p>
<p>　或有众生寿无量　　烦恼微细乐世间</p>
<p>　为斯一切众生类　　示现生老病死患</p>
<p>　或有贪欲嗔恚痴　　烦恼猛火常炽然</p>
<p>　为现生老病死苦　　化度一切众生故</p>
<p>　如来十力无所畏　　及佛十八不共法</p>
<p>　最胜无量诸功德　　以此妙法度众生</p>
<p>　说法教诫及神足　　住持自在神通力</p>
<p>　菩萨示现斯功德　　以此济度诸群生</p>
<p>　如是方便无有量　　随顺世间度众生</p>
<p>　不着世间如莲华　　能令众生大欢喜</p>
<p>　博综多识辩才王　　文颂谈论过世间</p>
<p>　示现世间众技术　　譬如幻师现众像</p>
<p>　或为长者邑中主　　或为贾客商人导</p>
<p>　或为国王及大臣　　或为良医疗众病</p>
<p>　或于旷野作大树　　或为良药无尽藏</p>
<p>　或作宝珠随所求　　迷道众生示正路</p>
<p>　若见世界始成立　　众生未知资生法</p>
<p>　是时菩萨为工匠　　为之示现种种业</p>
<p>　不作恶业害生具　　欲令群生寿安乐</p>
<p>　咒术药草学众论　　悉为诸佛所称叹</p>
<p>　或现仙人殊胜行　　一切群生所爱乐</p>
<p>　示行苦行及深法　　随其所应悉能现</p>
<p>　或作外道出家人　　或复示现事火法</p>
<p>　或现裸形无衣服　　能为彼人作师长</p>
<p>　见有邪命种种行　　习行非法以为胜</p>
<p>　一切梵志诸苦行　　能于其中而化度</p>
<p>　五热炙身随日转　　或受牛鹿畜生戒</p>
<p>　被服草衣奉事火　　为化是等作导师</p>
<p>　现乐游行诸天庙　　自投恒河求解脱</p>
<p>　食果服气而饮水　　思惟正法不放逸</p>
<p>　或现胡跪翘一足　　或卧刺棘灰土上</p>
<p>　或卧杵石求解脱　　为彼师导教化故</p>
<p>　如是等类诸外道　　具观彼意如应化</p>
<p>　菩萨苦行无与等　　外道由是得解脱</p>
<p>　若见世间无正见　　常依一切邪见住</p>
<p>　方便为说甚深法　　悉令得解真实谛</p>
<p>　或以鬼神边地语　　为斯等类说四谛</p>
<p>　或以正语说四谛　　或人天语说四谛</p>
<p>　或以法辩说四谛　　或以义辩说四谛</p>
<p>　或以辞辩说四谛　　或无尽辩说四谛</p>
<p>　或八部音说四谛　　或一切音说四谛</p>
<p>　随彼所解语言音　　为说四谛令解脱</p>
<p>　知一切语不思议　　是名说法三昧力</p>
<p>　安隐众生胜三昧　　为度一切众生故</p>
<p>　放大光明难思议　　以此光明救群生</p>
<p>　所放光明名善现　　若有众生遇斯光</p>
<p>　彼获果报无有量　　因是究竟无上道</p>
<p>　由彼显现诸如来　　亦现一切法僧道</p>
<p>　又现最胜塔形像　　故获光明名善现</p>
<p>　又放光明名清净　　映蔽一切天人光</p>
<p>　除灭一切诸闇冥　　普照十方无量国</p>
<p>　彼光觉悟一切众　　执持灯明供养佛</p>
<p>　以灯供养诸佛故　　得成最胜世间灯</p>
<p>　然诸香油及酥灯　　或以竹木为炬明</p>
<p>　以能然此诸灯明　　得是清净妙光明</p>
<p>　又放光明名济度　　彼光觉悟一切众</p>
<p>　当发无上菩提心　　度脱欲海诸群生</p>
<p>　若发无上菩提心　　度脱欲海诸群生</p>
<p>　彼悉能度四驶流　　示导无畏解脱处</p>
<p>　造立无量诸桥梁　　或作舟船度众生</p>
<p>　毁呰有为赞寂静　　因此得成度光明</p>
<p>　又放光明名除爱　　彼光觉悟一切众</p>
<p>　舍离五欲诸渴爱　　思乐解脱甘露水</p>
<p>　若能远离五欲渴　　思乐解脱甘露水</p>
<p>　以佛解脱甘露雨　　灭除众生诸渴爱</p>
<p>　惠施池井诸泉流　　以求无上佛菩提</p>
<p>　毁呰五欲赞诸禅　　因此得成灭爱光</p>
<p>　又放光明名欢喜　　彼光觉悟一切众</p>
<p>　欢喜爱乐佛菩提　　发心愿求无师宝</p>
<p>　建立如来大慈像　　相好具足坐莲华</p>
<p>　赞叹最胜诸功德　　因是得成喜光明　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>