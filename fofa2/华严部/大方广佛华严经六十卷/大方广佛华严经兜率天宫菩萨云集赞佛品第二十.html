<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第十四</p>
<p>　　　　东晋天竺三藏佛驮跋陀罗译</p>
<p>　　兜率天宫菩萨云集赞佛品第二十</p>
<p>尔时佛神力故。十方各过万佛世界尘数刹外。彼有世界。名坚固宝。次名坚固乐。次名坚固宝王。次名坚固金。次名坚固摩尼。次名坚固金刚。次名坚固莲华。次名坚固青莲华。次名坚固栴檀。次名坚固香。其佛号寿无尽幢。次号风幢。次号清白幢。次号威仪幢。次号明相幢。次号常幢。次号上幢。次号自在幢。次号梵幢。次号宁泰幢。彼诸菩萨名字悉同。其名曰金刚幢。次名坚固幢。次名勇猛幢。次名夜光幢。次名智幢。次名宝幢。次名精进幢。次名离垢幢。次名真实幢。次名法幢。彼诸菩萨。各于其国佛所。净修梵行。一一菩萨。各将万佛世界微尘数等菩萨眷属。来诣佛所稽首礼敬。佛神力故。随所来方。化作如意宝藏师子之座。充满十方。结跏趺坐。白净宝网以履其身。又放阿僧祇千亿那由他光明。离垢光明无量光明。普照十方。以正直心摄取三宝。远离诸恶。菩萨大愿之所兴起。一切众生观无厌足。见者不虚无不调伏。显一切佛自在净法。为一切众生作归依处。劝化令发菩萨大愿。此诸菩萨。皆悉成就无量法门。所谓遍游十方一切佛刹无所障碍神足法门。见净法身无著法门。住持慧身能为无数变化之身。往诣无量佛所法门。入无量无边不可思议如来自在法门。无量无边一切智法门。无量光明普照诸法无畏方便法门。尽未来劫分别演说诸功德藏无尽辩法门。一切陀罗尼慧光普照法门。成就清净慧眼普观法界法门。智慧境界无量无边无缚无著究竟如虚空法门。如此世界兜率天宫菩萨云集。一切世界诸四天下兜率天宫云集菩萨。所从来国诸佛名号亦复如是。尔时世尊。从两膝放百千亿那由他光明。普照十方虚空法界等一切世界诸四天下兜率天宫。一切如来神力自在皆悉显现。彼诸菩萨其有得见如来神力自在者。皆是卢舍那如来应供等正觉。行菩萨道。修习无量诸法门时善知识也。是诸菩萨。常乐诸佛甚深解脱自在神力。得不坏法界身。得无碍三昧。见不思议佛心无所著。以无碍心充满法界。离垢宝心。常为诸佛之所护念。得佛无量住持神力。决定究竟到于彼岸。清净正念速成等觉。得诸如来心之原底。入深智慧而得自在。于甚深智究竟彼岸。清净法身住佛所住。得一切智与如来等。从智宝起。皆于如来妙趣中生。开发清净智慧法门。究竟金刚大智彼岸。成就金刚方便三昧。永离一切愚痴闇冥。教化成熟无量无边无数众生。诸佛一切决定自在。究竟彼岸。不着一切数。善学一切数。究竟一切数智。善住真实法。成就如是等无量无边不可称数不可穷尽不可言说诸功德藏。尔时金刚幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　如来不出世　　亦无有涅槃</p>
<p>　以本大愿力　　显现自在法</p>
<p>　是法难思议　　非心之境界</p>
<p>　究竟彼岸智　　乃见诸佛境</p>
<p>　色身非如来　　音声亦如是</p>
<p>　亦不离色声　　有佛自在力</p>
<p>　少智不能知　　甚深佛境界</p>
<p>　成就本业智　　乃达诸佛境</p>
<p>　诸佛无来处　　去亦无所至</p>
<p>　清净妙法身　　显现自在力</p>
<p>　无量世界中　　示现如来身</p>
<p>　广说微妙法　　其心无所著</p>
<p>　无量无边慧　　诸法无障碍</p>
<p>　入于深法界　　显现自在力</p>
<p>　众生及诸法　　了达无障碍</p>
<p>　变化身无量　　普现一切刹</p>
<p>　欲求一切智　　自然成正觉</p>
<p>　先当净其心　　具修菩萨行</p>
<p>　如是见如来　　无量自在力</p>
<p>　除疑常亲近　　无上善知识　</p>
<p>尔时坚固幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　最上无过者　　甚深不可说</p>
<p>　一切语言断　　清净如虚空</p>
<p>　谛观人师子　　无量自在力</p>
<p>　诸佛无虚妄　　世间生妄想</p>
<p>　导师所演说　　其法甚深妙</p>
<p>　随顺因缘起　　如来清净身</p>
<p>　斯等大乘智　　诸佛之境界</p>
<p>　若欲求此智　　常应亲近佛</p>
<p>　清净心供养　　一切诸导师</p>
<p>　心常无厌足　　究竟成佛道</p>
<p>　无尽功德藏　　增长菩提心</p>
<p>　远离诸疑惑　　观佛无厌足</p>
<p>　究竟一切法　　法化生佛子</p>
<p>　彼悉能解了　　诸佛自在力</p>
<p>　智慧王所说　　欲为诸法本</p>
<p>　应起清净欲　　志求无上道</p>
<p>　若能敬诸佛　　知报如来恩</p>
<p>　彼人未曾离　　一切诸导师</p>
<p>　如是得见闻　　诸佛及佛法</p>
<p>　具足清净愿　　究竟无上道　</p>
<p>尔时勇猛幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　有眼有日光　　能见细微色</p>
<p>　最胜神力故　　净心见诸佛</p>
<p>　勇猛勤方便　　能尽海原底</p>
<p>　智慧力如是　　究竟诸佛海</p>
<p>　譬如好良田　　植种必滋繁</p>
<p>　如是净心地　　出生诸佛法</p>
<p>　如贫得宝藏　　除灭饥寒苦</p>
<p>　菩萨得佛法　　离垢心清净</p>
<p>　譬如伽陀药　　能消一切毒</p>
<p>　天尊亦如是　　灭除烦恼毒</p>
<p>　因缘善知识　　生长信佛心</p>
<p>　因缘善知识　　得闻诸佛法</p>
<p>　无量无数劫　　常行无上施</p>
<p>　若能化一人　　功德超于彼</p>
<p>　如来相庄严　　功德难思议</p>
<p>　诸佛功德藏　　一切莫能知</p>
<p>　如来等正觉　　不起于一座</p>
<p>　悉能遍十方　　一切诸世界</p>
<p>　譬如虚空性　　不生亦不灭</p>
<p>　诸佛法如是　　亦复无生灭　</p>
<p>尔时夜光幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　十方诸世界　　一切群生类</p>
<p>　普见天人尊　　清净妙法身</p>
<p>　譬如一心力　　能生种种心</p>
<p>　如来一法身　　出生诸佛身</p>
<p>　菩提无二法　　亦无有自性</p>
<p>　无二净法身　　庄严无不现</p>
<p>　究竟如虚空　　犹如幻化现</p>
<p>　功德不可尽　　其唯诸佛境</p>
<p>　三世一切佛　　法身悉清净</p>
<p>　随其所应化　　普现妙色身</p>
<p>　未曾生想念　　我为如是像</p>
<p>　远离诸希望　　自然应众生</p>
<p>　不坏诸法性　　亦不着法界</p>
<p>　应现种种形　　教化众生故</p>
<p>　法身非变化　　亦非非变化</p>
<p>　诸法无变化　　示现有变化</p>
<p>　正觉不可量　　究竟等法界</p>
<p>　深广无涯底　　言语道悉断</p>
<p>　一切趣道法　　如来知实义</p>
<p>　游行一切刹　　未曾有障碍</p>
<p>尔时智幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　入于深智慧　　一切无障碍</p>
<p>　其心无齐限　　修习菩萨行</p>
<p>　普于十方刹　　常见一切佛</p>
<p>　彼佛无处所　　法亦无所著</p>
<p>　一一诸如来　　自在力无量</p>
<p>　不可思议劫　　说之无穷尽</p>
<p>　三世诸众生　　悉可知其数</p>
<p>　导师功德藏　　其数不可尽</p>
<p>　无二不思议　　应现种种身</p>
<p>　十方无不见　　未曾有别异</p>
<p>　譬如净满月　　普现一切水</p>
<p>　影像虽无量　　本月未曾二</p>
<p>　如是无碍智　　成就等正觉</p>
<p>　应现一切刹　　佛身初无二</p>
<p>　非一亦非二　　亦复非无量</p>
<p>　随其所应化　　示现无量身</p>
<p>　佛身非过去　　亦复非未来</p>
<p>　一念现出生　　成佛入涅槃</p>
<p>　譬如幻化色　　不生亦不灭</p>
<p>　佛身亦如是　　寂然无生灭　</p>
<p>尔时宝幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　如来身无量　　众生见有量</p>
<p>　随彼所应化　　导师为现身</p>
<p>　法身无处所　　充满十方界</p>
<p>　佛身难思议　　如空无分际</p>
<p>　彼无心意识　　亦无起心想</p>
<p>　诸佛之境界　　究竟无生灭</p>
<p>　譬如无目人　　不睹内外色</p>
<p>　如来不出世　　不见一切法</p>
<p>　饶益众生故　　如来出世间</p>
<p>　众生见有出　　而实无兴世</p>
<p>　佛刹非如来　　昼夜亦如是</p>
<p>　年月至一念　　悉非等正觉</p>
<p>　众生咸说言　　佛日出世间</p>
<p>　导师自觉悟　　如来非净日</p>
<p>　虚妄无所有　　言语道悉断</p>
<p>　三世诸如来　　出世亦如是</p>
<p>　譬如清净日　　不与昏夜俱</p>
<p>　而说日夜相　　诸佛亦如是</p>
<p>　三世一切劫　　不与如来俱</p>
<p>　而说三世佛　　导师法如是　</p>
<p>尔时精进幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　一切诸导师　　身同义亦然</p>
<p>　普于十方界　　随应各别异</p>
<p>　观察牟尼尊　　境界甚深妙</p>
<p>　充满诸法界　　一切悉无余</p>
<p>　如来净法身　　非是内身数</p>
<p>　如来净法身　　亦非外身数</p>
<p>　随彼众生行　　种种无量业</p>
<p>　是故见如来　　各各悉不同</p>
<p>　如来妙法身　　一切莫能数</p>
<p>　甚深难思议　　唯是佛境界</p>
<p>　如我非境界　　思量所不及</p>
<p>　佛法身如是　　一切莫能测</p>
<p>　如刹难思议　　而见净庄严</p>
<p>　佛身亦如是　　妙相无不现</p>
<p>　犹如一切法　　因缘和合生</p>
<p>　如是因缘会　　得见诸如来</p>
<p>　譬如随意珠　　悉满众生意</p>
<p>　诸佛法如是　　能满一切愿</p>
<p>　无量世界中　　导师兴于世</p>
<p>　如来本愿力　　普应十方界　</p>
<p>尔时离垢幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　诸佛智慧光　　圆满净世间</p>
<p>　能净世间已　　令入诸佛法</p>
<p>　设有人欲见　　众生数等佛</p>
<p>　如来一切应　　而实无来处</p>
<p>　专念佛境界　　生起无量心</p>
<p>　所见诸如来　　其数与心等</p>
<p>　具足白净法　　名闻满十方</p>
<p>　彼于一切智　　其心安不动</p>
<p>　导师为众生　　如应演说法</p>
<p>　随所宜见处　　普现最胜身</p>
<p>　佛身非我所　　世界亦如是</p>
<p>　说心非我所　　觉无我菩提</p>
<p>　一切人师子　　无量自在力</p>
<p>　示现念等身　　种种相庄严</p>
<p>　世间则是身　　身即是最胜</p>
<p>　知身真实性　　是佛无碍智</p>
<p>　一切知见人　　普明照诸法</p>
<p>　佛法及菩提　　求悉不可得</p>
<p>　导师无来去　　亦复无所住</p>
<p>　远离诸颠倒　　清净等正觉　</p>
<p>尔时真实幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　正觉游十方　　一切诸世界</p>
<p>　不离于一刹　　普现诸国土</p>
<p>　如来自在力　　应现一切身</p>
<p>　得道转法轮　　究竟般涅槃</p>
<p>　谁为思议佛　　谁为不思议</p>
<p>　谁见诸如来　　谁为等正觉</p>
<p>　一切法皆如　　诸佛境亦然</p>
<p>　乃至无一法　　如中有生灭</p>
<p>　众生虚妄故　　是佛是世界</p>
<p>　若解真实者　　无佛无世界</p>
<p>　令众欢喜故　　普现一切前</p>
<p>　如来所现身　　毕竟不可得</p>
<p>　远离一切障　　无碍安隐住</p>
<p>　除灭诸留难　　具足诸佛法</p>
<p>　一切诸如来　　神通力自在</p>
<p>　悉于三世中　　求之不可得</p>
<p>　如是知心识　　明解一切法</p>
<p>　一切知见人　　速成等正觉</p>
<p>　如来自在力　　但有假言说</p>
<p>　诸佛及自在　　一切言语断　</p>
<p>尔时法幢菩萨。承佛神力。普观十方。以偈颂曰</p>
<font SIZE="2">
<p>　</p>
</font>
<p>　宁于无量劫　　具受一切苦</p>
<p>　终不远如来　　不睹自在力</p>
<p>　无量生死中　　未曾发道心</p>
<p>　若闻见如来　　具足佛菩提</p>
<p>　聪达明慧者　　若发一道心</p>
<p>　汝莫生疑惑　　自谓不成佛</p>
<p>　无量无数劫　　菩提心难得</p>
<p>　若能一心求　　究竟无上道</p>
<p>　设于念念中　　供养无量佛</p>
<p>　不知是方便　　彼犹非供养</p>
<p>　若闻如是法　　诸佛从此生</p>
<p>　无量劫受苦　　决定求菩提</p>
<p>　一闻摩诃衍　　诸佛所乘乘</p>
<p>　一切法界中　　三世为导师</p>
<p>　虽尽未来劫　　一切诸佛刹</p>
<p>　不解方便者　　终不成菩提</p>
<p>　过去无量劫　　流转于生死</p>
<p>　不知真实法　　如来所起处</p>
<p>　诸法不可坏　　亦无坏法者</p>
<p>　照明诸世间　　示现自在法　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 