<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第四</p>
<p>　　　　东晋天竺三藏佛驮跋陀罗译</p>
<p>　　卢舍那佛品第二之三</p>
<p>彼香河中间一切平正。诸妙宝树以为庄严。杂种宝幔弥覆其上。一切菩萨愿力所起。佛所护念。三世庄严而庄严之。尔时普贤菩萨。以偈颂曰</p>
<font SIZE="2">
<p>　</p>
</font>
<p>　卢舍那佛遍十方　　出一切化庄严身</p>
<p>　彼亦不来亦不去　　佛愿力故皆悉见</p>
<p>　一切佛刹微尘中　　无量佛子修诸行</p>
<p>　悉受清净国土记　　见严净刹称本行　</p>
<p>佛子当知。此莲华藏世界海中。一一境界。有世界海微尘数清净庄严。诸佛子。此香水海上。有不可说佛刹微尘数世界性住。或有世界性莲华上住。或在无量色莲华上住。或依真珠宝住。或依诸宝网住。或依种种众生身住。或依佛摩尼宝王住。或须弥山形。或河形。或转形。或旋流形。或轮形。或树形。或楼观形。或云形。或网形。尔时普贤菩萨。以偈颂曰</p>
<font SIZE="2">
<p>　</p>
</font>
<p>　坚固清净诸佛刹　　离垢解脱光明藏</p>
<p>　依止摩尼宝海住　　或有依止香海住</p>
<p>　或依种种方便住　　或依庄严众色住</p>
<p>　或复须弥树圆形　　种种方门佛刹住</p>
<p>　或光明身诸华藏　　宝云普放净光明</p>
<p>　光明充满胜世界　　宝地海藏不可坏</p>
<p>　或净佛刹无量色　　光明焰云众色等</p>
<p>　或有妙音诸世界　　自然常音不思议</p>
<p>　无数愿乐种种身　　自在行云音声身</p>
<p>　众生无量德音身　　最胜一切德音身</p>
<p>　种种门入诸佛刹　　渐至无尽不思议</p>
<p>　无数一切满十方　　无尽无量普自在</p>
<p>　一切诸方如来刹　　广大方便入佛界</p>
<p>　见十方刹渐次至　　国土不增亦不减</p>
<p>　以一国土满十方　　十方入一亦无余</p>
<p>　世界本相亦不坏　　无比功德故能尔</p>
<p>　一切佛刹微尘中　　见卢舍那自在力</p>
<p>　弘誓愿海震音声　　调伏一切众生类</p>
<p>　佛身充满一切刹　　无数菩萨亦如是</p>
<p>　教化众生无有量　　佛现自在无伦匹　</p>
<p>尔时普贤菩萨。告诸菩萨言。佛子。彼众香水海中。有一香水海。名乐光明。有一切香摩尼宝王庄严莲华。上有世界。名清净宝网光明。佛号离垢净眼广入。彼世界上。过佛刹尘数世界。有佛国名杂香莲华胜妙庄严。依宝网住。形如师子座。佛号师子座光明胜照。彼世界上。过佛刹尘数世界。有佛国名宝庄严普光明。依诸华住。形如日轮云。佛号广大光明智胜。彼世界上。过佛刹尘数世界。有佛国名杂光莲华。佛号金刚光明普精进善起。彼世界上。过佛刹尘数世界。有佛国名无畏严净。佛号平等庄严妙音幢王。彼世界上。过佛刹尘数世界。有佛国名华开净焰。佛号爱海功德称王。彼世界上。过佛刹尘数世界。有佛国名总持。佛号净智慧海。彼世界上。过佛刹尘数世界。有佛国名解脱声。佛号善相幢。彼世界上。过佛刹尘数世界。有佛国名胜起。佛号莲华藏光。彼世界上。过佛刹尘数世界。有佛国名善住金刚不可破坏。佛号那罗延不可破坏。彼世界上。过佛刹尘数世界。有佛国名华林赤莲华。佛号杂宝华鬘智王。彼世界上。过佛刹尘数世界。有佛国名净光胜电如来藏。佛号能起一切所愿功德。彼世界上。有香水海。名净光焰起。中有世界性。名善住。次上复有香水海。名金刚眼光明。中有世界性。名法界等起。次上复有香水海。名莲华平正。中有世界性。名出十方化身。次上复有香水海。名宝地庄严光明。中有世界性。名宝枝庄严。次上复有香水海。名化香焰。中有世界性。名清净化。次上复有香水海。名宝幢。中有世界性。名佛护念。次上复有世界性名众色普光。如是次上。复有世界尘数香水海及世界性。如一方。十方亦如是。卢舍那佛常转法轮处。尔时普贤菩萨。以偈颂曰</p>
<font SIZE="2">
<p>　</p>
</font>
<p>　法界不可坏　　莲华世界海</p>
<p>　离垢广庄严　　安住于虚空</p>
<p>　此世界海中　　刹性难思议</p>
<p>　善住不杂乱　　各各悉自在</p>
<p>　平正住庄严　　依种种色住</p>
<p>　如来世界海　　佛刹相随顺</p>
<p>　种种身音声　　一切佛自在</p>
<p>　普见诸世界　　种种业庄严</p>
<p>　须弥山城网　　水旋轮圆形</p>
<p>　清净色莲华　　彼彼悉围绕</p>
<p>　尸罗幢盆形　　随顺转色形</p>
<p>　如是难思议　　诸佛国土形</p>
<p>　不思议世界　　依止莲华住</p>
<p>　放大光明网　　普照于一切</p>
<p>　一一如来刹　　放诸光明网</p>
<p>　照一切佛国　　充满十方海</p>
<p>　一切诸佛刹　　一切境界门</p>
<p>　一切方便入　　皆悉见无量</p>
<p>　不思议佛刹　　不坏不可尽</p>
<p>　无量净庄严　　大仙威神力</p>
<p>　彼如来刹顶　　不思议世界</p>
<p>　或成或有败　　不生亦不灭</p>
<p>　譬如诸树林　　华叶或生落</p>
<p>　如是诸佛刹　　成败亦复然</p>
<p>　如依种种树　　有种种果生</p>
<p>　如是种种刹　　有种种众生</p>
<p>　种子差别故　　果实生不同</p>
<p>　行业若干故　　佛刹种种异</p>
<p>　譬如意宝珠　　随意现众色</p>
<p>　除诸妄想故　　悉见清净刹</p>
<p>　譬如空中云　　龙王力能现</p>
<p>　如是佛愿力　　一切佛刹起</p>
<p>　犹如工幻师　　能现种种众</p>
<p>　如是众生业　　佛刹不思议</p>
<p>　如见彩画像　　知是画师造</p>
<p>　如是见佛刹　　心画师所成</p>
<p>　众生心不同　　随起诸妄想</p>
<p>　如是诸佛刹　　一切皆如化</p>
<p>　犹如见导师　　种种无量色</p>
<p>　随众生心行　　见佛刹亦然</p>
<p>　无量真珠华　　悉覆诸佛刹</p>
<p>　色现各不同　　离垢庄严现</p>
<p>　彼莲华网中　　佛刹网依住</p>
<p>　种种妙庄严　　众生所依处</p>
<p>　或有佛刹地　　垢秽不平正</p>
<p>　众生烦恼故　　起如是佛刹</p>
<p>　清净不清净　　佛刹不可议</p>
<p>　众生希望起　　菩萨之所持</p>
<p>　清净不清净　　无量诸佛刹</p>
<p>　业海因缘起　　菩萨之所化</p>
<p>　或放清净光　　离垢众宝体</p>
<p>　种种妙庄严　　诸佛令清净</p>
<p>　一切国土中　　火灾不可议</p>
<p>　示现不清净　　而刹常坚固</p>
<p>　或依风轮住　　或复依水轮</p>
<p>　无量刹成败　　众生行业故</p>
<p>　见无量佛刹　　或成或有败</p>
<p>　彼亦无有成　　亦复无有败</p>
<p>　于一一念中　　无量佛刹起</p>
<p>　诸佛所持故　　国清净离垢</p>
<p>　或有佛刹起　　泥土不清净</p>
<p>　离明常闇冥　　罪众生所住</p>
<p>　或有泥土刹　　烦恼大恐怖</p>
<p>　乐少忧苦多　　薄福之所处</p>
<p>　或有铁世界　　或有赤铜国</p>
<p>　诸石山秽恶　　众生业故起</p>
<p>　或有泥土刹　　众生常苦恼</p>
<p>　长冥离光明　　光明海能照</p>
<p>　诸畜生趣中　　受无量种身</p>
<p>　随宿行业故　　长受无量苦</p>
<p>　阎罗王界中　　饥渴苦常逼</p>
<p>　登上大火山　　长受无量苦</p>
<p>　或有七宝刹　　平正住庄严</p>
<p>　清净业力起　　微妙善安隐</p>
<p>　彼佛刹土中　　唯见人天趣</p>
<p>　功德果成就　　常受诸快乐</p>
<p>　一一毛孔中　　不思议亿刹</p>
<p>　无量形庄严　　种种业所起</p>
<p>　随其自业起　　众生界难议</p>
<p>　取种种相已　　或受乐受苦</p>
<p>　或刹光无量　　一切宝为地</p>
<p>　金刚华遍覆　　离垢净庄严</p>
<p>　或刹光明体　　光明轮安住</p>
<p>　金色栴檀香　　光明云常照</p>
<p>　或刹日轮体　　布众香宝衣</p>
<p>　或一莲华中　　菩萨悉充满</p>
<p>　或有无量色　　离垢宝佛刹</p>
<p>　绀宝光明网　　光明网电照</p>
<p>　或有佛刹土　　金刚华为体</p>
<p>　或布众宝华　　观察甚清净</p>
<p>　普贤菩萨愿　　所得清净国</p>
<p>　三世庄严刹　　悉现于此中</p>
<p>　诸佛子汝观　　佛世界自在</p>
<p>　未来一切刹　　悉见皆如梦</p>
<p>　十方一切刹　　过去佛国海</p>
<p>　于一世界见　　一切刹如化</p>
<p>　三世一切佛　　并一切佛土</p>
<p>　于一世界见　　三世佛及刹</p>
<p>　观微尘上刹　　一切佛自在</p>
<p>　无量妙庄严　　皆悉如电光</p>
<p>　或无量佛土　　其形犹如海</p>
<p>　有如须弥山　　世界难思议</p>
<p>　有国如珠贯　　依绀宝网住</p>
<p>　或依树庄严　　一切佛充满</p>
<p>　或依摩尼轮　　或依止莲华</p>
<p>　八隅杂庄严　　离垢种种色</p>
<p>　或如师子座　　或有国如金</p>
<p>　或如众宝形　　或如梵世处</p>
<p>　或天主月形　　又复形如日</p>
<p>　或如摩尼宝　　栴檀香庄严</p>
<p>　或如旋香鬘　　佛世界安住</p>
<p>　或如光明轮　　种种色庄严</p>
<p>　或寿命一劫　　或复寿百劫</p>
<p>　或复有寿命　　佛刹微尘等</p>
<p>　或于一劫中　　见无量刹起</p>
<p>　无量不可数　　不思议刹坏</p>
<p>　或国土无佛　　或国土有佛</p>
<p>　或国土一佛　　或有无量佛</p>
<p>　若国土无佛　　他方异世界</p>
<p>　有诸化佛来　　示现自在教</p>
<p>　从兜率舍寿　　降神处胎生</p>
<p>　降魔成正觉　　转无上法轮</p>
<p>　随众生所乐　　种种色示现</p>
<p>　一切时不坏　　转清净法轮</p>
<p>　若众生非器　　非佛令不见</p>
<p>　烦恼所障碍　　不见如来意</p>
<p>　或刹极浊恶　　常闻弊恶音</p>
<p>　刚强粗犷声　　不爱大恐怖</p>
<p>　彼地狱畜生　　饿鬼趣受苦</p>
<p>　是浊恶佛刹　　众生忧恼海</p>
<p>　或刹甘露音　　常闻柔软声</p>
<p>　清净业道音　　普闻一切刹</p>
<p>　或有佛刹闻　　释提桓因声</p>
<p>　梵天王妙声　　诸世界主声</p>
<p>　光明旋音声　　佛化身无尽</p>
<p>　诸菩萨音声　　当闻佛刹海</p>
<p>　或不思议刹　　闻转法轮声</p>
<p>　不可尽愿声　　所修行音声</p>
<p>　闻三世诸佛　　具足尊名号</p>
<p>　随缘起佛刹　　音声不可尽　</p>
<p>诸佛子。乃往久远过世界海微尘数劫。复过是数。尔时有世界海。名净光普眼。中有世界性。名胜妙音。依止摩尼华网海住。清净无秽。有须弥山尘数世界。以为眷属。无量宝庄严地。有三百重众宝围山。高广严净周匝围绕。其世界性。形如须弥山。天宫庄严以念为食。彼世界性中。有香水海名清净光。彼香海中。有须弥山。名大焰华庄严幢。以十种宝栏楯围绕。彼须弥山。有林观名宝华枝。以无量华楼阁。无量宝幢楼阁。无量绀宝网。种种色华而庄严之。无量香云弥覆其上。十亿百千城周匝围绕。于彼林东。有一大城名曰焰光。纯香所成面千由旬。七宝为郭周匝围绕。其城竂观杂宝庄严。覆以杂华及诸宝网。微风吹动出妙音声。其城有门一万二千。建杂宝幢而庄严之。十亿园林周匝围绕。城中众生。皆悉成就业报神足。行同诸天。一切所欲应念即至。于彼林南。有一天城。名树华庄严。次有龙城。名曰究竟。次有夜叉城。名金刚胜妙庄严幢。次有乾闼婆城。名离垢善。次有阿修罗城。名宝轮地。次有迦楼罗城。名众宝庄严善光。次有紧那罗城。名娱乐庄严。次有摩睺罗伽城。名宝金刚幢。时彼林中。有一道场。名宝华庄严。其道场前。有大莲华名华焰具足。纵广百亿由旬。十亿莲华眷属围绕。时彼世界过百岁已。有佛出世。如是次第。有十须弥山尘数如来。出兴于世。其最初佛。名一切功德本胜须弥山云。时佛处彼大莲华上。眉间白毫放大光明。名一切功德觉。有十佛世界尘数光明。以为眷属。彼光灭除一切众生烦恼盖障。令得净心起功德海。永离三恶八难诸趣。发菩提心。诸佛子。时彼焰光城中。有王名爱见善慧。其王统领万亿诸城。有三万七千夫人采女。二万五千子。其第一子名功德胜。次名普庄严童子。时彼童子。见佛无量自在功德善根因缘故。即得十种三昧。名曰诸佛具足功德三昧。普门方便三昧。净方便云三昧。教化众生三昧。一切音声充满三昧。无量功德诚向三昧。如实觉诸法三昧。广地方便海三昧。胜解脱三昧。一切智光三昧。尔时普庄严童子。以偈颂曰</p>
<font SIZE="2">
<p>　</p>
</font>
<p>　犹如千日出　　虚空靡不照</p>
<p>　离垢坐道场　　光明亦如是</p>
<p>　无量万亿劫　　难遇之导师</p>
<p>　出兴于世间　　一切见最胜</p>
<p>　观察佛光明　　如云难思议</p>
<p>　一切处悉见　　如对现目前</p>
<p>　毛孔放光明　　如云不可尽</p>
<p>　随诸众生音　　赞佛无量德</p>
<p>　众生遇佛光　　离苦永寂灭</p>
<p>　悉安隐快乐　　欢喜遍充满</p>
<p>　观察诸菩萨　　充满十方界</p>
<p>　放摩尼宝云　　赞叹诸最胜</p>
<p>　常于道场闻　　深妙音声海</p>
<p>　灭诸众生苦　　睹佛自在力</p>
<p>　一切兴恭敬　　欢喜心无量</p>
<p>　往诣法王所　　瞻仰礼供养</p>
<p>时彼童子说偈音声。于彼世界无不普闻。尔时爱见善慧王。闻说是偈欢喜无量。以偈颂曰</p>
<font SIZE="2">
<p>　</p>
</font>
<p>　宜时普宣告　　诸王大臣等</p>
<p>　令知吉祥相　　咸速诣最胜</p>
<p>　庄饰一切城　　宜令悉清净</p>
<p>　建诸妙幢幡　　种种宝庄严</p>
<p>　设众妙宝帐　　弥覆罗其上</p>
<p>　兴妓乐音云　　令充遍虚空</p>
<p>　扫除诸街巷　　降以杂宝雨</p>
<p>　庄严众宝乘　　当诣见最胜</p>
<p>　各于其帐内　　雨种种云雨</p>
<p>　一切庄严云　　流行虚空中</p>
<p>　香莲华光云　　华盖难思议</p>
<p>　璎珞半月云　　雨众妙宝衣</p>
<p>　须弥山香水　　摩尼宝庄严</p>
<p>　清净众杂宝　　显现虚空中</p>
<p>　摩尼宝华鬘　　离垢众宝鬘</p>
<p>　摩尼宝灯云　　凝照停虚空</p>
<p>　瞩想皆念佛　　生无量欢喜</p>
<p>　妻子眷属俱　　当诣见最胜　</p>
<p>尔时爱见善慧王。与七十七亿那由他眷属俱。往诣一切功德本胜须弥山云佛所。到已头面礼足于一面坐。有无量天龙夜叉乾闼婆阿修罗迦楼罗紧那罗摩睺罗伽等。往诣佛所。头面礼足于一面住。尔时如来。教化一切诸众生故。于彼大众海中说经。名现三世一切诸佛集会。世界尘数修多罗以为眷属。随诸众生所应解故。尔时普庄严童子。闻是经已。宿世功德因缘故。得一切法具足三昧。一切法来入安住菩提心三昧。法界师子光方便三昧。法眼清净三昧。尔时童子以偈颂曰</p>
<font SIZE="2">
<p>　</p>
</font>
<p>　我闻最胜法　　清净慧眼开</p>
<p>　能见一切佛　　过去功德海</p>
<p>　我见一切生　　如本色具足</p>
<p>　随本名身业　　供养一切佛</p>
<p>　过去诸佛所　　无量劫海行</p>
<p>　我见诸佛海　　清净佛刹海</p>
<p>　于生死海中　　舍自身无量</p>
<p>　修菩萨胜行　　严净佛刹海</p>
<p>　舍无量耳鼻　　头目及手足</p>
<p>　王身大臣身　　具足修净国</p>
<p>　一一佛刹中　　难思议亿劫</p>
<p>　修行菩萨道　　令佛刹海净</p>
<p>　普贤菩萨愿　　修习诸行海</p>
<p>　一切刹海中　　令佛土清净</p>
<p>　如日光明净　　悉见色具足</p>
<p>　佛智光照已　　见我本修行</p>
<p>　见无量诸佛　　离垢清净刹</p>
<p>　成等正觉声　　悉充满法界</p>
<p>　如彼修清净　　具足佛刹海</p>
<p>　一切佛神力　　应修菩萨行　</p>
<p>说是偈时。如须弥山尘数众生。悉发无上道心。时彼如来。为此童子而说颂曰</p>
<font SIZE="2">
<p>　</p>
</font>
<p>　善哉普庄严　　德藏大名称</p>
<p>　能为众生故　　勇猛求菩提</p>
<p>　能发智慧光　　满一切法界</p>
<p>　无上道德云　　当得智慧海</p>
<p>　一国中修行　　一刹微尘劫</p>
<p>　当逮是智慧　　如我之所得</p>
<p>　懈怠者不能　　解深方便海</p>
<p>　精进力成就　　能净佛世界</p>
<p>　一切微尘数　　劫海修众行</p>
<p>　彼得净如是　　如我佛刹海</p>
<p>　一一众生故　　无量劫苦行</p>
<p>　不厌生死难　　能为大导师</p>
<p>　无量无边愿　　一切诸佛海</p>
<p>　能度无上道　　方便海具足</p>
<p>　恭敬供养我　　普庄严大力</p>
<p>　胜须弥山佛　　成汝无上道</p>
<p>　普贤常勇猛　　具足大名称</p>
<p>　一切法界满　　净诸佛刹海　</p>
<p>尔时一切功德本胜须弥山云如来。寿五十亿岁。彼佛灭度后。有佛出世。号一切度离痴清净眼王如来。普庄严童子。见是如来已。即得念佛三昧。普门海藏三昧。无量智持转法三昧。甚深法乐三昧。时佛说经。名一切法界自性离垢庄严。有世界微尘等修多罗。以为眷属。普庄严童子。闻是经已。即得三昧。名一切法普门欢喜藏三昧。入一切法方便海三昧。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 