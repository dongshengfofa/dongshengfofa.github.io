<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第七</p>
<p>　　　　东晋天竺三藏佛驮跋陀罗译</p>
<p>　　贤首菩萨品第八之二</p>
<p>　又放光明名爱乐　　彼光觉悟一切众</p>
<p>　心常爱乐诸如来　　无上法宝清净僧</p>
<p>　常会十方诸佛前　　逮成无上深法忍</p>
<p>　教化无量群生类　　心常念佛深妙法</p>
<p>　开发众生菩提心　　因是得成爱乐光</p>
<p>　又放光明名德聚　　彼光觉悟一切众</p>
<p>　普行种种无量施　　以此愿求无上道</p>
<p>　随其所求皆满足　　一切施会悉清净</p>
<p>　随其所求惠施故　　因是得成德聚光</p>
<p>　又放光明名深智　　彼光觉悟一切众</p>
<p>　于一法门一念中　　悉解无量诸法门</p>
<p>　分别诸法化众生　　及诸法相如实义</p>
<p>　说法说义具足故　　因是得成深智光</p>
<p>　又放光明名慧灯　　彼光觉悟一切众</p>
<p>　诸法空寂无生灭　　解达非有亦非无</p>
<p>　譬如野马水月形　　亦如幻梦镜中像</p>
<p>　诸法无主悉空寂　　因是得成慧灯光</p>
<p>　又放光名法自在　　彼光觉悟一切众</p>
<p>　陀罗尼藏不可尽　　能持如来一切法</p>
<p>　恭敬供养持法者　　防卫守护众贤圣</p>
<p>　以无量法施众生　　因是得成自在光</p>
<p>　又放光明名无悭　　彼光觉悟除贪惜</p>
<p>　解知财宝非常有　　悉能舍离无所著</p>
<p>　难制悭心能调伏　　解财如梦如浮云</p>
<p>　常能欢喜乐布施　　因是得成无悭光</p>
<p>　又放光明名清凉　　彼光觉悟毁禁者</p>
<p>　安立众生净戒中　　启导令逮无师宝</p>
<p>　十善业迹悉清净　　劝化众生持净戒</p>
<p>　开发众生求佛道　　因是得成清凉光</p>
<p>　又放光名忍庄严　　彼光觉悟嗔恚者</p>
<p>　舍离嗔恚增上慢　　常乐柔和忍辱法</p>
<p>　众生恶性难忍者　　悉能堪忍求佛道</p>
<p>　常能赞叹忍辱法　　因是得成庄严光</p>
<p>　又放光明名转胜　　彼光觉悟懈怠者</p>
<p>　常能勤修三种业　　恭敬供养佛法僧</p>
<p>　若能勤修三种业　　恭敬供养佛法僧</p>
<p>　彼能超出四魔境　　速成无上佛菩提</p>
<p>　劝化众生令精进　　恭敬供养佛法僧</p>
<p>　佛法欲灭能护持　　因是得成转胜光</p>
<p>　又放光明名寂静　　彼光觉悟乱意者</p>
<p>　舍离贪欲嗔恚痴　　正住甚深诸三昧</p>
<p>　远恶知识不善行　　又离十种非法语</p>
<p>　赞叹坐禅空闲处　　因是得成寂静光</p>
<p>　又放光名慧庄严　　彼光觉悟愚痴者</p>
<p>　善知缘起得解脱　　智慧照明了诸根</p>
<p>　若知缘起得解脱　　智慧照明了诸根</p>
<p>　得圣智慧诸三昧　　逮等正觉照世间</p>
<p>　舍国财宝所爱身　　精勤求法为佛道</p>
<p>　专心说法为众生　　因是得成慧光明</p>
<p>　又放光明名佛慧　　彼光觉悟一切众</p>
<p>　见不思议无量佛　　各各坐宝莲华上</p>
<p>　赞叹诸佛佛解脱　　说佛自在无有量</p>
<p>　广说佛力诸神通　　因是得成佛慧光</p>
<p>　又放光明名无畏　　彼光安慰恐怖者</p>
<p>　非人所持诸毒害　　无量恐怖悉除灭</p>
<p>　普于众生施无畏　　心常慈忍离恼害</p>
<p>　拯济危难无救者　　因是得成无畏光</p>
<p>　又放光明名安隐　　彼光所触疾病者</p>
<p>　灭除一切诸苦痛　　悉得正受三昧乐</p>
<p>　施诸良药疗众患　　摩以宝珠香涂身</p>
<p>　或酥油乳石蜜施　　因是得成安隐光</p>
<p>　又放光明名见佛　　彼光觉悟命终者</p>
<p>　念佛三昧必见佛　　命终之后生佛前</p>
<p>　见彼临终劝念佛　　又示尊像令瞻敬</p>
<p>　又复劝令归依佛　　因是得成见佛光</p>
<p>　又放光明名乐法　　彼光觉悟一切众</p>
<p>　听法讲说及书写　　于正法中常爱乐</p>
<p>　佛法欲灭能护持　　令求法者意充满</p>
<p>　精勤修习佛正法　　因是得成乐法光</p>
<p>　又放光明名妙音　　彼光觉悟诸佛子</p>
<p>　一切世间所有声　　闻者皆是如来音</p>
<p>　大音赞扬诸如来　　妓乐钟磬供养佛</p>
<p>　又常赞叹佛音声　　因是得成妙音光</p>
<p>　又放光名施甘露　　彼光觉悟一切众</p>
<p>　远离一切放逸行　　皆悉具足诸功德</p>
<p>　分别无量大苦海　　有为危脆非安隐</p>
<p>　宣扬赞叹寂灭乐　　因是得成甘露光</p>
<p>　又放光明名殊胜　　彼光觉悟一切众</p>
<p>　于如来所闻胜戒　　胜妙三昧胜智慧</p>
<p>　常叹诸佛胜妙戒　　胜妙三昧胜智慧</p>
<p>　一心修习求菩提　　因是得成胜光明</p>
<p>　又放光名宝庄严　　彼光觉悟一切众</p>
<p>　得胜宝藏不可尽　　以此供养诸世尊</p>
<p>　以宝献佛及塔庙　　兼施一切诸贫乏</p>
<p>　以众珍奇供最胜　　因是成宝庄严光</p>
<p>　又放光明名妙香　　彼光觉悟一切众</p>
<p>　其有众生闻是香　　具足得佛诸功德</p>
<p>　以人天香涂其地　　供养一切诸如来</p>
<p>　以香造像及塔庙　　因是得成妙香光</p>
<p>　又放光名杂庄严　　以幢幡盖而严饰</p>
<p>　和雅妓乐微妙音　　散众宝华满十方</p>
<p>　本以微妙妓乐音　　和末涂香众杂华</p>
<p>　幢盖幡帐供诸佛　　因是得成庄严光</p>
<p>　又放光明名端严　　令十方地平如掌</p>
<p>　扫除僧坊大仙塔　　因是得成端严光</p>
<p>　又放光明名大云　　彼光能雨妙香水</p>
<p>　香水洒塔及僧坊　　因是得成大云光</p>
<p>　又放光名衣庄严　　令裸形者得上服</p>
<p>　以庄严服施众生　　因是成衣庄严光</p>
<p>　又放光明名上味　　令饥饿者得美膳</p>
<p>　本施种种上味食　　因是得成上味光</p>
<p>　又放光名示现宝　　令诸贫乏得宝藏</p>
<p>　以无尽藏施三宝　　因是得成示宝光</p>
<p>　又放光名眼清净　　能令盲者见众色</p>
<p>　以灯供佛及塔庙　　因是得成净眼光</p>
<p>　又放光名耳清净　　能令聋者闻众音</p>
<p>　妓乐供佛及塔庙　　因是得成净耳光</p>
<p>　又放光名鼻根净　　闻若不闻悉令闻</p>
<p>　众香供佛及塔庙　　因是得成鼻净光</p>
<p>　又放光名舌根净　　以柔软音赞诸佛</p>
<p>　永离粗犷不善语　　因是得成净舌光</p>
<p>　又放光名身根净　　诸根毁坏令具足</p>
<p>　礼拜诸佛及塔寺　　因是得成身净光</p>
<p>　又放光名意根净　　令失心者得正念</p>
<p>　修习三昧禅定力　　因是得成意净光</p>
<p>　又放光名色清净　　睹见不可思议佛</p>
<p>　以众妙色庄严塔　　因是得成色净光</p>
<p>　又放光名声清净　　解声非声悉空寂</p>
<p>　化众令知声如响　　因是得成声净光</p>
<p>　又放光名香清净　　令诸臭秽成妙香</p>
<p>　香水洗塔菩提树　　因是得成净香光</p>
<p>　又放光名味清净　　悉除一切味中毒</p>
<p>　供养佛僧及父母　　因是得成味净光</p>
<p>　又放光名触清净　　坚强粗涩皆柔软</p>
<p>　雨刀轮戟诸锋刃　　皆悉变成宝华鬘</p>
<p>　柔软妙衣布道巷　　最胜行时足蹈上</p>
<p>　香华上服用布施　　因是得成触净光</p>
<p>　又放光名法清净　　一一毛孔无量佛</p>
<p>　各说妙法难思议　　悉令众生得欢喜</p>
<p>　因缘所生非生性　　如来法身非是身</p>
<p>　湛然常住如虚空　　因此化导成法光</p>
<p>　如是等比光明门　　无量无边恒沙数</p>
<p>　悉从大仙毛孔出　　一切业果皆悉现</p>
<p>　如一毛孔所放光　　无量无边恒沙数</p>
<p>　一切毛孔亦如是　　是大仙定自在力</p>
<p>　随其本行得光明　　宿世同行有缘者</p>
<p>　如其所应放光明　　是名大仙智自在</p>
<p>　所修行业有同者　　及行随喜功德分</p>
<p>　闻见菩萨清净行　　彼人得见此光明</p>
<p>　若修无量诸功德　　恭敬供养无数佛</p>
<p>　心常乐求无上道　　彼人觉悟是光明</p>
<p>　譬如生盲不见日　　非为无日出世间</p>
<p>　诸有目者悉睹见　　各随所务修其业</p>
<p>　大圣光明亦如是　　或有众生见不见</p>
<p>　邪见恶害所不睹　　胜智慧者乃能见</p>
<p>　摩尼宝殿上辇乘　　众宝香味庄严具</p>
<p>　有功德者自然备　　非无德者所能获</p>
<p>　大圣光明亦如是　　随其行业见不见</p>
<p>　闻是分别诸光明　　精勤恭敬信向者</p>
<p>　灭除一切诸疑惑　　速成无上功德幢</p>
<p>　出生微妙胜三昧　　诸佛眷属大庄严</p>
<p>　神力于此得自在　　悉能显现示众生</p>
<p>　三千大千妙庄严　　化一莲华满世界</p>
<p>　结跏趺坐悉充满　　是名自在三昧力</p>
<p>　十方世界微尘刹　　化作七宝大莲华</p>
<p>　佛子眷属共围绕　　是名自在胜三昧</p>
<p>　宿世成就善因缘　　具足功德求佛道</p>
<p>　彼等众生绕菩萨　　一切合掌观无厌</p>
<p>　彼大仙人法如是　　甚深正受三昧力</p>
<p>　菩萨处彼清净众　　如月在星独明耀</p>
<p>　如此一方所示现　　诸佛子等为眷属</p>
<p>　一切十方亦如是　　示现三昧自在力</p>
<p>　十方世界有缘故　　往返出入度众生</p>
<p>　或见菩萨入正受　　或见菩萨从定起</p>
<p>　或东方见入正受　　或西方见三昧起</p>
<p>　或西方见入正受　　或东方见三昧起</p>
<p>　如是出入遍十方　　或异方见入正受</p>
<p>　或异方见三昧起　　是大仙定自在力</p>
<p>　东方世界无有余　　佛刹如来难思议</p>
<p>　菩萨常现彼佛前　　是名寂静三昧力</p>
<p>　东方一切诸佛前　　常见安住入正受</p>
<p>　西方一切诸佛前　　常见菩萨供养佛</p>
<p>　西方世界无有余　　佛刹如来难思议</p>
<p>　于彼一切诸佛前　　常见菩萨入正受</p>
<p>　西方见彼入正受　　东方佛刹无有余</p>
<p>　于彼佛前三昧起　　恭敬供养一切佛</p>
<p>　如是十方诸佛前　　出入三昧无有余</p>
<p>　或见菩萨入正受　　或见恭敬供养佛</p>
<p>　于眼根中入正受　　于色法中三昧起</p>
<p>　示现色法不思议　　一切天人莫能知</p>
<p>　于色法中入正受　　于眼起定念不乱</p>
<p>　观眼无生无自性　　说空寂灭无所有</p>
<p>　于耳根中入正受　　于声法中三昧起</p>
<p>　分别一切诸音声　　诸天世人莫能知</p>
<p>　于声法中入正受　　于耳起定念不乱</p>
<p>　观耳无生无自性　　说空寂灭无所有</p>
<p>　于鼻根中入正受　　于香法中三昧起</p>
<p>　分别一切诸香法　　诸天世人莫能知</p>
<p>　于香法中入正受　　于鼻起定念不乱</p>
<p>　观鼻无生无自性　　说空寂灭无所有</p>
<p>　于舌根中入正受　　于味法中三昧起</p>
<p>　分别一切诸味法　　诸天世人莫能知</p>
<p>　于味法中入正受　　于舌起定念不乱</p>
<p>　观舌无生无自性　　说空寂灭无所有</p>
<p>　于身根中入正受　　于触法中三昧起</p>
<p>　分别一切诸触法　　诸天世人莫能知</p>
<p>　于触法中入正受　　于身起定念不乱</p>
<p>　观身无生无自性　　说空寂灭无所有</p>
<p>　于意根中入正受　　于诸法中三昧起</p>
<p>　分别一切诸法相　　诸天世人莫能知</p>
<p>　于诸法中入正受　　于意起定念不乱</p>
<p>　观意无生无自性　　说空寂灭无所有</p>
<p>　现童子身入正受　　于壮年身三昧起</p>
<p>　现壮年身入正受　　于老年身三昧起</p>
<p>　现老年身入正受　　于善女人三昧起</p>
<p>　现善女人入正受　　于善男子三昧起</p>
<p>　现善男子入正受　　比丘尼身三昧起</p>
<p>　比丘尼身入正受　　于比丘身三昧起</p>
<p>　现比丘身入正受　　于学无学三昧起</p>
<p>　现学无学入正受　　于缘觉身三昧起</p>
<p>　现缘觉身入正受　　于如来身三昧起</p>
<p>　现如来身入正受　　于诸天身三昧起</p>
<p>　现诸天身入正受　　于龙神身三昧起</p>
<p>　现龙神身入正受　　于大鬼神三昧起</p>
<p>　现大鬼神入正受　　一切鬼神三昧起</p>
<p>　一切鬼神入正受　　一毛孔中三昧起</p>
<p>　一毛孔中入正受　　一切毛孔三昧起</p>
<p>　一切毛孔入正受　　一毛端头三昧起</p>
<p>　一毛端头入正受　　一切毛端三昧起</p>
<p>　一切毛端入正受　　一微尘中三昧起</p>
<p>　一微尘中入正受　　一切微尘三昧起</p>
<p>　一切微尘入正受　　于金刚地三昧起</p>
<p>　现金刚地入正受　　摩尼宝树三昧起</p>
<p>　摩尼宝树入正受　　诸佛光明三昧起</p>
<p>　诸佛光明入正受　　于大海水三昧起</p>
<p>　现大海水入正受　　于大盛火三昧起</p>
<p>　现大盛火入正受　　于风起定心不乱</p>
<p>　现于风大入正受　　于地大中三昧起</p>
<p>　现地大中入正受　　于天宫殿三昧起</p>
<p>　现天宫殿入正受　　于虚空中三昧起</p>
<p>　是名无量功德者　　三昧自在难思议</p>
<p>　十方一切诸如来　　不思议劫说不尽</p>
<p>　一切诸佛皆共说　　众生业报难思议</p>
<p>　诸龙神变佛自在　　禅定三昧亦难思</p>
<p>　今说声闻自在力　　无可为之作譬谕</p>
<p>　智慧明了聪达者　　乃能解是甚深义</p>
<p>　得八解脱心自在　　一身能作无量身</p>
<p>　以无量身作一身　　于虚空中入火定</p>
<p>　身上出水身下火　　身上出火身下水</p>
<p>　行住坐卧虚空中　　于一念中自在变</p>
<p>　彼不具足大慈悲　　不为众生求佛道</p>
<p>　尚能示现难思议　　况大饶益自在力</p>
<p>　现作日月游虚空　　普照十方诸世界</p>
<p>　或作河池井泉水　　或作大海众宝器</p>
<p>　如是等比难思议　　普现十方诸世界</p>
<p>　深达三昧诸解脱　　唯有诸佛能证知</p>
<p>　如净水中四兵像　　各各别异皆明了</p>
<p>　刀剑轮戟众兵器　　如是等仗皆悉现</p>
<p>　随其器仗本形相　　悉现于彼净水中</p>
<p>　水影四兵无憎爱　　是名大仙定自在</p>
<p>　海中有天名妙音　　其中众生若干种</p>
<p>　解彼一切诸音声　　皆悉令得大欢喜</p>
<p>　彼有贪欲嗔恚痴　　犹能分别一切音</p>
<p>　况复总持自在力　　而不能令众生喜</p>
<p>　有一女人名辩才　　父母求天由此生</p>
<p>　离诸恶法乐真实　　能令众生得辩才</p>
<p>　彼有贪欲嗔恚痴　　犹能与众胜辩才</p>
<p>　亦能令彼得欢喜　　何况菩萨无量智</p>
<p>　譬如幻师善术法　　能现种种无量色</p>
<p>　示现昼夜须臾顷　　或现须臾作百年</p>
<p>　彼有贪欲嗔恚痴　　幻力自在悦世间</p>
<p>　况禅解脱神通行　　云何不令众生喜</p>
<p>　天阿修罗斗战时　　阿修罗众即退散</p>
<p>　心大恐怖而奔走　　四兵悉入藕丝孔</p>
<p>　彼有贪欲嗔恚痴　　能作自在不思议</p>
<p>　况住自在无畏法　　云何不能现神变</p>
<p>　释提桓因有象王　　彼知帝释欲行时</p>
<p>　彼化作头三十三　　一一口中有六牙</p>
<p>　一一牙上七浴池　　清净香水湛然满</p>
<p>　一一清净池水中　　各七莲华为庄严</p>
<p>　彼诸严饰莲华上　　各各有七天玉女</p>
<p>　诸女并奏微妙音　　与彼帝释相娱乐</p>
<p>　或时舍彼龙象身　　化作天女极庄严</p>
<p>　威仪巧妙最无比　　是名龙象自在力</p>
<p>　彼有贪欲嗔恚痴　　能作如是诸神变</p>
<p>　何况具足方便智　　而于诸定不自在</p>
<p>　如阿修罗化作身　　金刚地上安其足</p>
<p>　海水至深仅半身　　其首广大如须弥</p>
<p>　彼有贪欲嗔恚痴　　乃能现是大神力</p>
<p>　况伏魔怨照世灯　　而不能现大神变</p>
<p>　天阿修罗共战时　　帝释自在难思议</p>
<p>　随阿修罗军众数　　现身等彼而交战</p>
<p>　诸阿修罗发是念　　释提桓因来向我</p>
<p>　必取我身五种缚　　阿修罗众大恐怖</p>
<p>　帝释现身有千眼　　手执金刚出火焰</p>
<p>　被甲持杖自庄严　　阿修罗见即退散</p>
<p>　彼以微小功德力　　犹能摧破大怨敌</p>
<p>　何况救度一切者　　无量功德不自在</p>
<p>　教化忉利诸天故　　得此果报妙音声</p>
<p>　以诸天等放逸行　　空中自然出此音</p>
<p>　一切五欲悉无常　　虚伪无实如水沫</p>
<p>　如幻野马水中月　　有为如梦如浮云</p>
<p>　一切放逸有忧诤　　非甘露道生死径</p>
<p>　若有行诸放逸者　　入于生死摩竭口</p>
<p>　我所有者众苦本　　一切贤圣所厌患</p>
<p>　五欲功德磨灭法　　常乐清净真实行</p>
<p>　三十三天闻此音　　一切来集善法堂</p>
<p>　帝释为说微妙法　　随顺离欲寂静行</p>
<p>　彼音无形不可见　　犹能饶益诸天众</p>
<p>　何况应化众生身　　不能大利一切世</p>
<p>　天阿修罗共斗时　　诸天众侣大恐怖</p>
<p>　诸天功德势力故　　空中出声言勿惧</p>
<p>　诸天闻此安慰声　　即离恐畏生大力</p>
<p>　时阿修罗心震惧　　所将兵众悉退散</p>
<p>　何况甘露妙音声　　能灭众生诸恐怖</p>
<p>　大慈具足摧众魔　　寂静妙音除烦恼</p>
<p>　帝释普应诸天女　　九十有二那由他</p>
<p>　天女各各心自谓　　天王独与我娱乐</p>
<p>　现身集在善法堂　　为天说法令欢喜</p>
<p>　帝释能于一念中　　悉皆现此大神变</p>
<p>　释有贪欲嗔恚痴　　能令眷属悉欢喜</p>
<p>　况无量劫修神力　　而不能令一切悦</p>
<p>　他化自在六天王　　于欲界中得自在</p>
<p>　以业烦恼为罗网　　系缚一切诸凡夫</p>
<p>　彼有贪欲嗔恚痴　　能伏欲界诸群生</p>
<p>　况具十种自在力　　而不令众同其行</p>
<p>　三千世界大梵王　　一切诸梵所住处</p>
<p>　悉能现身于彼坐　　演畅微妙梵音声</p>
<p>　彼于世间四梵道　　禅定五通得如意</p>
<p>　何况超出一切世　　禅定解脱不自在</p>
<p>　摩醯首罗智自在　　大海龙王降雨时</p>
<p>　悉能分别数其渧　　于一念中皆明了</p>
<p>　无量亿劫勤修学　　得是无上菩提智</p>
<p>　云何当于一念中　　不知一切众生心</p>
<p>　众生业报难思议　　因大风轮起世界</p>
<p>　巨海诸山天宫殿　　众宝光明万物种</p>
<p>　亦能兴云降大雨　　亦能散灭诸云气</p>
<p>　亦能成熟一切谷　　亦大饶益群生类</p>
<p>　风不能学波罗蜜　　亦不学佛诸功德</p>
<p>　犹成不可思议事　　何况具足诸愿者</p>
<p>　男子女人诸异类　　海龙雷震大音声</p>
<p>　悉能了知皆如响　　逮无障碍无尽辩</p>
<p>　为一切众说妙法　　其有闻者悉欢喜</p>
<p>　如海奇特未曾有　　印现一切众像类</p>
<p>　大身众生妙宝藏　　众流悉入无增损</p>
<p>　如是众生平等印　　无尽功德禅解脱</p>
<p>　一切智慧诸功德　　增长众善无厌足</p>
<p>　龙王示现自在时　　从金刚际至他化</p>
<p>　兴云充遍四天下　　其云种种庄严色</p>
<p>　第六他化自在天　　于彼云色如黄金</p>
<p>　化乐天上云赤色　　兜率陀天白宝色</p>
<p>　夜摩天上琉璃色　　三十三天码瑙色</p>
<p>　四王天上玻璃色　　于大海上金刚色</p>
<p>　紧那罗中妙香色　　诸龙住处莲华色</p>
<p>　微密天中白鹅色　　阿修罗中状如山</p>
<p>　郁单越中金野马　　阎浮提境云青色</p>
<p>　余二天下杂种色　　随众所乐以应之</p>
<p>　又复他化自在天　　云中电耀如日光</p>
<p>　化乐天上如月光　　兜率天上阎浮金</p>
<p>　夜摩天上白宝色　　释处金云如野马</p>
<p>　四王天上最妙色　　于大海上赤宝色</p>
<p>　紧那罗中青琉璃　　诸龙住处宝藏色</p>
<p>　微密天中玻璃色　　阿修罗中玛瑙色</p>
<p>　郁单越境火珠色　　阎浮提界青宝色</p>
<p>　余二天下杂庄严　　随众所乐以应之</p>
<p>　他化雷震如梵音　　化乐天上妙音声</p>
<p>　兜率天上妓乐音　　夜摩天上天女音</p>
<p>　于彼忉利诸天上　　紧那罗女妙音声</p>
<p>　四王天上乾闼声　　紧那罗中箫笛声</p>
<p>　于彼一切大海中　　犹如两山相击声</p>
<p>　诸龙住处频伽声　　微密天中龙女声</p>
<p>　阿修罗中天鼓声　　于人道中海潮声</p>
<p>　又复他化自在天　　雨妙香华为庄严</p>
<p>　化乐天上薝卜华　　曼陀罗华及泽香</p>
<p>　兜率天上摩尼珠　　无上种种庄严宝</p>
<p>　明净髻珠如月光　　上妙细衣炼金色</p>
<p>　夜摩幢盖幡庄严　　华鬘涂香胜庄严</p>
<p>　赤真珠衣金绞络　　种种微妙众妓乐</p>
<p>　三十三天如意珠　　坚固殊妙旃檀香</p>
<p>　种种郁金诸天华　　雨杂清净华香水</p>
<p>　四王天雨上味膳　　众味具足生气力</p>
<p>　又雨不可思议宝　　龙王降是种种雨</p>
<p>　又复于彼大海中　　一一雨渧如车轴</p>
<p>　无量众宝不可尽　　又雨种种庄严宝</p>
<p>　紧那雨华青宝衣　　摩利妙华细末香</p>
<p>　种种妓乐悉具足　　如是无量妙庄严</p>
<p>　诸龙住处赤真珠　　微密天中火珠宝</p>
<p>　阿修罗中雨兵仗　　摧伏一切诸怨敌</p>
<p>　郁单无价宝璎珞　　弗婆俱耶二天下</p>
<p>　婆师波利薝卜华　　清净妙宝解脱华</p>
<p>　阎浮提雨清净水　　柔软悦泽常应时</p>
<p>　长养众果香华树　　随时成熟益众生</p>
<p>　如是无量难思议　　兴云雷震种种雨</p>
<p>　自于宫殿身不动　　能现自在不思议</p>
<p>　于彼海中为尊主　　示现神变难思议</p>
<p>　况入法海尽源底　　云何不能大神变</p>
<p>　如我所说诸譬谕　　为深智慧菩萨故</p>
<p>　无畏大士无伦匹　　逮得自在诸解脱</p>
<p>　微妙无量胜智者　　能说如是解脱门</p>
<p>　诸未曾有奇特法　　一切不能报其恩</p>
<p>　闻是甚深胜解脱　　信解受持为他说</p>
<p>　世间一切诸凡夫　　信是法者甚难得</p>
<p>　思惟无量诸善法　　本有因力故能信</p>
<p>　一切世界诸群生　　鲜有欲求声闻道</p>
<p>　求缘觉者转复少　　求大乘者甚希有</p>
<p>　求大乘者犹为易　　能信是法为甚难</p>
<p>　况能受持正忆念　　如说修行真实解</p>
<p>　若以三千大千界　　顶戴一劫身不动</p>
<p>　彼之所作未为难　　信是法者为甚难</p>
<p>　大千尘数众生类　　一劫供养诸乐具</p>
<p>　彼之功德未为胜　　信是法者为殊胜</p>
<p>　若以掌持十佛刹　　于虚空中住一劫</p>
<p>　彼之所作未为难　　信是法者为甚难</p>
<p>　十佛刹尘众生类　　一劫供养诸乐具</p>
<p>　彼之功德未为胜　　信是法者为殊胜</p>
<p>　十刹尘数诸如来　　一劫恭敬而供养</p>
<p>　若能受持此品者　　功德于彼为最胜</p>
<p>　贤首说此品竟时　　十方世界六返动</p>
<p>　诸魔宫殿如聚墨　　光照十方恶道灭</p>
<p>　一切十方诸如来　　悉皆普现贤首前</p>
<p>　各伸右手摩其顶　　贤首菩萨德无量</p>
<p>　以其右手摩顶已　　一切如来赞叹言</p>
<p>　善哉善哉真佛子　　快说是法我随喜　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>