<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第三十四</p>
<p>　　　　东晋天竺三藏佛驮跋陀罗译</p>
<p>　　宝王如来性起品第三十二之二</p>
<p>佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心意识。无有身故。性如虚空。悉平等故。一切众生无我我所。无有尽故。一切刹无尽。无有转故。不断未来际。无有退故。如来智无疑。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰</p>
<p>　一切众谛听　　如来十力法</p>
<p>　一切诸世间　　最胜无有上</p>
<p>　悉与无等等　　亦与虚空等</p>
<p>　功德无等者　　境界不可量</p>
<p>　一切诸如来　　功德无有量</p>
<p>　诸余众生类　　无能思议者</p>
<p>　如来一法门　　一切诸群生</p>
<p>　无量亿劫中　　思量不能尽</p>
<p>　十方诸佛刹　　尽末为微尘</p>
<p>　有人能计算　　悉了知其数</p>
<p>　彼人无量劫　　算数诸如来</p>
<p>　一毛之功德　　莫能知少分</p>
<p>　譬如一士夫　　能量虚空界</p>
<p>　又第二士夫　　随算知量数</p>
<p>　于亿无数劫　　算量空可尽</p>
<p>　如来诸功德　　不可得穷尽</p>
<p>　譬如有士夫　　能于一念中</p>
<p>　数三世众生　　心心之所行</p>
<p>　众生数等劫　　数之犹可尽</p>
<p>　如来无量德　　其数不可尽</p>
<p>　譬如诸法界　　分际不可得</p>
<p>　一切非一切　　非见不可取</p>
<p>　如是诸如来　　境界不可量</p>
<p>　一切非一切　　法界无穷尽</p>
<p>　譬如如如性　　离虚妄寂灭</p>
<p>　亦无有生者　　亦无有灭者</p>
<p>　如是诸如来　　及一切境界</p>
<p>　亦同如如性　　不增亦不减</p>
<p>　譬如未来际　　真实际无际</p>
<p>　三世性自离　　真实不可得</p>
<p>　等正觉如是　　境界亦复然</p>
<p>　一切三世中　　通达无障碍</p>
<p>　诸法无变易　　性空无作故</p>
<p>　离垢无染污　　其性如虚空</p>
<p>　一切诸如来　　清净性亦然</p>
<p>　一切性无性　　非有亦非无</p>
<p>　正法性远离　　一切语言道</p>
<p>　一切趣非趣　　皆悉寂灭性</p>
<p>　一切诸如来　　境界亦如是</p>
<p>　远离语言道　　不可为譬谕</p>
<p>　诸佛觉悟法　　性相皆寂灭</p>
<p>　如鸟飞空中　　足迹不可得</p>
<p>　无量大愿果　　成就净色身</p>
<p>　具十力功德　　示现大神变</p>
<p>　如来甚深法　　若有欲知者</p>
<p>　应当净其意　　犹若如虚空</p>
<p>　远离虚妄想　　及邪见颠倒</p>
<p>　修习清净道　　究竟得净意</p>
<p>　是故诸佛子　　一心善谛听</p>
<p>　诸善逝境界　　我当说少分</p>
<p>　一切诸十力　　功德不可数</p>
<p>　觉悟群生故　　我今少演说</p>
<p>　一切诸导师　　起清净身业</p>
<p>　口业及意业　　境界悉清净</p>
<p>　如来深境界　　清净妙法轮</p>
<p>　涅槃诸善根　　我当分别说</p>
<p>　譬如大千界　　国土初成时</p>
<p>　非是少因缘　　能成于世界</p>
<p>　无量方便力　　一切因缘起</p>
<p>　三千大千界　　安置诸群生</p>
<p>　如来诸最胜　　如是性起法</p>
<p>　无量功德藏　　一切莫能知</p>
<p>　十方诸世界　　皆末为微尘</p>
<p>　算数诸微尘　　及知众生心</p>
<p>　微尘众生心　　犹尚可知数</p>
<p>　一切诸十力　　功德不可知</p>
<p>　譬如因重云　　能澍降大雨</p>
<p>　四种风轮起　　能成三千界</p>
<p>　众生诸善根　　菩萨功德力</p>
<p>　三千世界起　　安置众生类</p>
<p>　如来亦如是　　因缘法云起</p>
<p>　大智慧风轮　　离垢清净意</p>
<p>　一切诸佛所　　修习诸善根</p>
<p>　回向与众生　　速成等正觉</p>
<p>　譬如虚空中　　云雨名洪澍</p>
<p>　一切余世界　　无堪受持者</p>
<p>　除三千大千　　世界初成时</p>
<p>　不可动风轮　　依止虚空界</p>
<p>　如来亦如是　　初成等正觉</p>
<p>　十方一切界　　法云降大雨</p>
<p>　充满胜法界　　无有能持者</p>
<p>　唯诸大菩萨　　成就无量德</p>
<p>　空中兴云雨　　无作无造者</p>
<p>　本无所从来　　去亦无所至</p>
<p>　如来亦如是　　法云雨甘露</p>
<p>　本无所从来　　去亦无所至</p>
<p>　一切诸菩萨　　修习无量行</p>
<p>　随所应受化　　为彼雨正法</p>
<p>　譬如大云雨　　无有能数者</p>
<p>　唯摩醯首罗　　悉能分别知</p>
<p>　善逝亦如是　　雨无量法雨</p>
<p>　充满诸佛刹　　无有能数者</p>
<p>　唯无上法王　　一切世界主</p>
<p>　悉能分别知　　如观掌中宝</p>
<p>　应灭能寂灭　　应起能令起</p>
<p>　除灭诸邪见　　长养功德宝</p>
<p>　如来雨正法　　除灭诸烦恼</p>
<p>　出生不可数　　无量诸善根</p>
<p>　修习于正见　　远离诸颠倒</p>
<p>　一切诸最胜　　深解功德宝</p>
<p>　譬如虚空中　　普雨一味水</p>
<p>　众生果报力　　所起物不同</p>
<p>　如来雨正法　　大悲一味水</p>
<p>　随应受化故　　种种差别说</p>
<p>　世界初成时　　先起色界宫</p>
<p>　复于欲界天　　次第起宫殿</p>
<p>　次复于人间　　各各造住处</p>
<p>　然后次第起　　乾闼诸龙处</p>
<p>　如来亦如是　　始成等正觉</p>
<p>　初起菩萨行　　次成缘觉乘</p>
<p>　又化心自在　　一切诸声闻</p>
<p>　然后令众生　　修习诸善根</p>
<p>　见清净莲华　　诸天知佛出</p>
<p>　因雨能起风　　风能起世界</p>
<p>　如来放光明　　分别佛菩萨</p>
<p>　能起智慧轮　　通达诸佛法</p>
<p>　水依风轮住　　地依于水轮</p>
<p>　众宝树依地　　虚空无所依</p>
<p>　智轮依如来　　慈悲依智慧</p>
<p>　功德依方便　　法身无所依</p>
<p>　譬如大地起　　饶益诸众生</p>
<p>　水陆群萌类　　各各得安乐</p>
<p>　依虚空众生　　及欲色诸天</p>
<p>　二足四足等　　一切悉饶益</p>
<p>　法王亦如是　　出兴于世间</p>
<p>　令一切众生　　皆悉得饶益</p>
<p>　若人有见闻　　恭敬供养者</p>
<p>　除灭诸烦恼　　深解如来法</p>
<p>　如来性起法　　世间莫能知</p>
<p>　我所说少分　　饶益众生故　</p>
<p>尔时普贤菩萨摩诃萨。告诸菩萨言。佛子。云何菩萨摩诃萨。知见如来应供等正觉。此菩萨摩诃萨。知见如来具足成就无量功德。何以故。如来应供等正觉。非一法一行一身一刹化一众生故。此菩萨摩诃萨。知见如来具足成就无量法无量行无量身无量刹。平等教化一切众生故。佛子。譬如虚空。一切色处非色处。无处不至。而非至非不至。何以故。虚空无形色故。如来法身亦复如是。至一切处一切刹一切法一切众生。而无所至。何以故。诸如来身非是身故。随所应化示现其身。佛子。是为菩萨摩诃萨初入胜行门知见如来。复次佛子。譬如虚空弥广。悉能容受一切众生。而无染着。如来法身亦复如是。照一切众生。世间善根离世间善根。亦无染着。何以故。如来法身。于一切染着。悉已断故。佛子。是为菩萨摩诃萨第二胜行知见如来。复次佛子。譬如日出世间。以无量事饶益众生。所谓灭除闇冥。长养一切山林药草百谷卉木。消除冷湿。照空饶益虚空众生。照池则能开敷莲华。普悉照现一切色像。世间事业皆得究竟。何以故。日能普放无量光故。如来身日亦复如是。以无量事。普能饶益一切众生。所谓灭恶饶益。长养善法。普照饶益。除灭一切众生闇冥。大慈饶益。救护众生。大悲饶益。度脱一切。正法饶益。长养一切根力觉意。坚信饶益。除心垢浊。见法饶益。不坏因缘。天眼饶益。悉见众生死此生彼。离害饶益。不坏众生一切善根。慧光饶益。开敷一切众生心华。发心饶益究竟一切菩萨所行。何以故。如来身日。普放一切慧光明故。佛子。是为菩萨摩诃萨第三胜行知见如来。复次佛子。譬如日出。先照一切诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至普照大地。但彼山地有高下故照有先后。如来应供等正觉。亦复如是。成就无量无边法界智慧日轮。常放无量无碍智慧光明。先照菩萨摩诃萨等诸大山王。次照缘觉。次照声闻。次照决定善根众生。随应受化。然后悉照一切众生乃至邪定。为作未来饶益因缘。如来智慧日光不作是念。我当先照菩萨。乃至邪定。但放大智光普照一切。佛子。譬如日月出现世间。乃至深山幽谷无不普照。如来智慧日月。亦复如是。普照一切无不明了。但众生希望善根不同故。如来智光种种差别。佛子。是为菩萨摩诃萨第四胜行知见如来。复次佛子。譬如日出世间。生盲众生未曾睹见。何以故。无肉眼故。佛子。此生盲众生虽不见日。亦为日光之所饶益。因日光故。而得饮食资生众具。消除冷湿令体轻软。风寒痰[病-丙+(企-止+(套-大))]诸患悉除安隐快乐。如来慧日出现世间。亦复如是。一切邪见犯戒无智邪命生盲众生。未曾睹佛智慧日光。何以故。无信心眼故。佛子。生盲众生。虽不见如来智慧日光。然此众生。亦为如来智慧日光之所饶益。除灭四大一切诸苦。身体安乐。断一切烦恼毒痛根本。佛子。如来有光。名曰一切功德积聚。复有光明。名普照一切。复有光明。名曰清净自在普照。复有光明。名出大妙音。复有光明。名普照一切诸语言法。复有光明。名自在。除灭一切疑惑。复有光明。名无依普照。复有光明。名智慧自在。除灭一切境界虚妄。复有光明。名分别诸乘。随其所应出大妙音。复有光明。名曰圆满自在音声。庄严诸刹。悉令众生皆得清净。佛子。如来一一毛孔。放如是等千种光明。五百光明普照下方。五百光明普照上方。菩萨摩诃萨。各于其刹诸如来所。见此光已。彼诸菩萨。即时具足清净十头十眼十耳十鼻十舌十身十手十足十地十智。彼诸菩萨。因菩萨行地所得诸入皆悉清净。成就善根一切种智。声闻缘觉。皆悉除灭一切烦恼。少智生盲众生。身体柔软安隐快乐。离垢清净调伏诸根。具足成就四念处法。地狱饿鬼畜生恶道众生。众苦悉除皆得安乐。身坏命终生人天中。彼诸众生不知不觉。以何因缘何威神力来生此间。彼生盲者唯作是念。我是梵天我是梵化。尔时如来。安住普自在三昧。演出八种如来妙音。告众生言。汝等众生。非是梵天亦非梵化。蒙佛神力故。得生此间。彼诸众生。佛神力故。即识宿命所经恶道。来生此间。皆大欢喜。大欢喜已。各持优昙华云。香云。娱乐云。一切衣云盖云。幢云。末香云。妙宝云。师子幢云。半月楼阁云。赞叹庄严具云。诣如来所奉献供养。何以故。蒙佛神力慧眼开明。如来即授彼诸众生阿耨多罗三藐三菩提记。佛子当知。如来慧日。饶益生盲众生。长养具足成就善根。佛子。是为菩萨摩诃萨第五胜行知见如来。复次佛子。譬如满月。有四奇特未曾有法。何等为四。映蔽一切星宿光明。示现增减于阎浮提。一切净水影无不现。一切众生有睹见者皆悉对面。如来法身亦复如是。有四奇特未曾有法。何等为四。映蔽一切声闻缘觉学无学法功德星宿。随其所应示现寿命修短不同。法身常住未曾增减。影现一切世界净心众生菩提器中。随所闻法随解脱地应受化者。一切皆谓如来现前。其实法身无有彼此。究竟佛事。佛子。是为菩萨摩诃萨第六胜行知见如来。复次佛子。譬如三千大千世界大梵天王。以少方便。大千世界一切众生。各见梵王现在己前。亦不分身无种种身。佛子。如来亦复如是。亦不分身无种种身。于一切众生。随所应化示现其身。未曾生念。示现彼此若干众生。佛子。是为菩萨摩诃萨第七胜行知见如来。复次佛子。譬如大医王。善知众药对治之法。一切方论皆悉明练。彼大医王。阎浮提中一切药草。若现其前悉能识别。彼大医王。宿善根力。又能明了诸方论故。悉能疗治一切众病。彼大医王。临命终时作如是念。我命终后。一切众生无所归依。是故我应现巧方便。尔时医王。以药涂身。咒术自持。令我命终之后身不干燥又不散坏。犹能具足身四威仪。行住坐卧行医王事。疗治众病与本无异。如来应供等正觉无上医王。亦复如是。善能明了诸对治法。悉能除灭一切众生诸烦恼病。无量亿那由他劫修习善根。究竟般若波罗蜜。到于彼岸。善学方便药涂咒持。如来于昔。先善安住菩萨行地。般若波罗蜜巧妙方便药咒之力。住持寿命。如来以少方便施作佛事。救护众生除灭烦恼。佛子。是为菩萨摩诃萨第八胜行知见如来。复次佛子。譬如大海有摩尼宝。名普照明净藏。此宝光明触众生身。悉同一色若有见者眼即清净。随彼光明所照之处。雨目佉宝。皆悉遍满。饶益安乐无量众生。如来法身亦复如是。为大宝王功德积聚大智慧藏。如来有光名宝身智。若有众生触斯光者。皆悉得与佛身同色。若有众生见斯光者。皆悉逮得清净法眼。若有众生触斯光者。除贫贱苦尊贵富乐。乃至无上菩提快乐。佛子当知。如来法身无有彼此。悉能究竟一切众生而作佛事。佛子。是为菩萨摩诃萨第九胜行知见如来。复次。佛子。譬如大海有宝。名曰一切世间庄严如意摩尼宝王。具足成就百万功德。随彼宝王所住之处。一切众生所有苦患皆得除灭。随其所愿悉能充满。彼摩尼宝王。非少福众生所能得见。如来法身摩尼宝王。亦复如是。若有众生得闻见者。皆悉除灭生死之苦。若一切众生。一时专念。欲见如来皆悉睹见。能令欢喜所愿悉满。如来法身。非少福众生之所能见。除佛神力。随其所应而示现身。佛子。是为菩萨摩诃萨第十胜行知见如来。菩萨摩诃萨。具足成就无量净心。充满十方。深入法界住真实际。无生无灭三世平等。悉能除灭一切虚妄。入未来际。正法充满一切世间一切法界。一切佛身无量庄严。尔时普贤菩萨摩诃萨。欲重明此义。以偈颂曰</p>
<p>　</p>
<p>　譬如虚空性　　无处而不至</p>
<p>　十方世界中　　一切诸佛刹</p>
<p>　色处非色处　　一切众生类</p>
<p>　去来今现在　　非至非不至</p>
<p>　一切诸最胜　　清净妙法身</p>
<p>　无处而不至　　充满诸法界</p>
<p>　最胜妙法身　　一切莫能见</p>
<p>　教化众生故　　导师为示现</p>
<p>　譬如虚空性　　无能执持者</p>
<p>　普令诸群生　　无碍造众业</p>
<p>　虚空无是念　　我今何所作</p>
<p>　云何而造作　　为谁而造作</p>
<p>　如是诸最胜　　因此净身业</p>
<p>　普令群生类　　成就白净法</p>
<p>　如来净法身　　饶益无量众</p>
<p>　法身亦无念　　我利诸群萌</p>
<p>　譬如明净日　　出现阎浮提</p>
<p>　除灭一切闇　　普照悉无余</p>
<p>　一切众宝山　　大地诸华池</p>
<p>　随事而长养　　饶益一切众</p>
<p>　最胜日如是　　饶益一切众</p>
<p>　悉令群生类　　长养诸善根</p>
<p>　成就慧光明　　除灭一切闇</p>
<p>　睹见诸导师　　具足一切乐</p>
<p>　譬如日出时　　先照大山王</p>
<p>　又复次第照　　一切诸大山</p>
<p>　次照诸小山　　及余高显处</p>
<p>　然后乃普照　　世界诸大地</p>
<p>　善逝亦如是　　清净慧日光</p>
<p>　先照诸菩萨　　功德大山王</p>
<p>　尔乃次第照　　一切诸缘觉</p>
<p>　又复次第照　　声闻学无学</p>
<p>　然后次第照　　一切诸众生</p>
<p>　法身无是念　　我有所照明</p>
<p>　譬如明净日　　出现于世间</p>
<p>　生盲虽不见　　而能作饶益</p>
<p>　除灭饥渴患　　令身柔软乐</p>
<p>　当知明净日　　无所不饶益</p>
<p>　佛日亦如是　　出现于世间</p>
<p>　虽无信心眼　　而为作饶益</p>
<p>　或闻如来声　　或触导师光</p>
<p>　为彼作因缘　　究竟成菩提</p>
<p>　譬如盛满月　　映蔽诸星宿</p>
<p>　示现一切众　　有增或有减</p>
<p>　一切澄净水　　月影无不现</p>
<p>　世间群生类　　皆悉对目见</p>
<p>　最胜净满月　　映蔽于二乘</p>
<p>　随其受化者　　示现寿修短</p>
<p>　影现诸人天　　净心菩提器</p>
<p>　各各皆自谓　　我对天人尊</p>
<p>　譬如大梵王　　安住梵天宫</p>
<p>　悉于大千界　　普现梵王身</p>
<p>　具足自在力　　变现无量身</p>
<p>　无处而不见　　其身亦不分</p>
<p>　导师亦如是　　具足自在力</p>
<p>　一切十方刹　　普现无量身</p>
<p>　不可称量身　　一切莫能见</p>
<p>　普应现众生　　而亦不分身</p>
<p>　譬如大医王　　善知对治法</p>
<p>　若有得见者　　无病而不除</p>
<p>　临欲命终时　　而生如是念</p>
<p>　我身终没后　　一切无归依</p>
<p>　以药涂其身　　咒术而自持</p>
<p>　令我命终后　　如本无变异</p>
<p>　如是诸最胜　　无上大医王</p>
<p>　善学方便慧　　具足一切智</p>
<p>　过去无量行　　示现净法身</p>
<p>　众生若见者　　除灭烦恼患</p>
<p>　譬如大海中　　摩尼众宝王</p>
<p>　出生无量种　　清净妙光明</p>
<p>　众生触斯光　　皆悉同宝色</p>
<p>　若有得睹见　　彼开清净眼</p>
<p>　最胜宝如是　　普放慧光明</p>
<p>　若有触斯光　　悉与佛同色</p>
<p>　众生若见者　　具足五净眼</p>
<p>　除灭诸闇冥　　安住如来地</p>
<p>　譬如如意宝　　随满一切愿</p>
<p>　若有所求者　　皆悉满其意</p>
<p>　宝王不生念　　我饶益世间</p>
<p>　少功德众生　　不见此宝王</p>
<p>　善逝亦如是　　令一切愿满</p>
<p>　若有求愿者　　皆悉得满足</p>
<p>　善逝不生念　　我利益众生</p>
<p>　其怀恶心者　　不睹如来身　</p>
<p>佛子。菩萨摩诃萨。云何知见如来应供等正觉微妙音声。此菩萨摩诃萨。知见如来音声无处不至。如来种种微妙音声。令一切众生皆大欢喜。演说无量诸佛正法。随应化者悉得解了。教化众生未曾失时。令身清凉心定不乱。观察平等无生无灭。譬如呼响无主。知见出生长养诸善根故。知见甚深无边底故。知见正直究竟度法界故。知见无断摄法界故。知见不可坏究竟法界故。菩萨摩诃萨。知如来音声非量非无量。非主非无主。非智非无智。何以故。譬如世界将欲坏时。法如是故。自然演出四种音声。何等为四。一曰汝等当知。初禅安乐离欲嗔恚。远离欲界。众生闻已。自然皆得成就初禅。舍欲界身生梵天处。二曰汝等当知。二禅安乐离于觉观。无觉无观远离梵身。众生闻已。自然皆得成就二禅。舍梵世身生光音天。三曰汝等当知。三禅安乐离于喜爱。众生闻已。自然皆得成就三禅。舍光音身生遍净天。四曰汝等当知。四禅安乐远离众苦。众生闻已。自然皆得成就四禅。舍遍净身生果实天。佛子。是为世界将欲坏时。法如是故。自然出生四种音声。彼声无主亦无作者。如来妙音亦复如是。亦无有主无有作者。自然出生四种妙音。随顺佛法。何等为四。一曰汝等当知。一切行苦。地狱畜生饿鬼中苦。阎罗王苦。恶行者苦。无功德苦。着我我所苦。欲生人天。当种善根修诸功德。远离八难得无难处。众生闻已。舍离颠倒修习善根。远离八难生人天中。二曰汝等当知。一切行苦皆悉炽然如烧铁丸。一切众行悉磨灭法。寂灭涅槃远离炽然清凉安乐。众生闻已皆修善根。修善根已得音声忍。得音声忍已学声闻乘。三曰汝等当知。学声闻乘者。为学小智。因他觉悟。更有胜道名缘觉乘。悟不由师。汝等应学。若有众生乐胜道者。闻此音声学缘觉乘。四曰汝等当知。过声闻缘觉。更有胜道。名曰大乘。修菩萨行。究竟六波罗蜜。具菩萨行得不退转。不舍菩萨心。永离生死。向无上菩提。若有众生诸根猛利。过去修习无量善根。又复承佛威神力故。得闻此音发菩提心。诸佛如来微妙音声。不从身出不从心出。而能饶益无量众生。佛子。是为菩萨摩诃萨初胜妙行知见如来微妙音声。复次佛子。譬如呼响因山声起。无有积聚不可睹见。随种种声悉能应对。实无所应。如来妙音亦复如是。无有方处。但随所应而出音声。音声非实。不可觉知不可言说。佛子。是为菩萨摩诃萨第二胜行知见如来微妙音声。复次佛子。譬如天妙音声。于虚空中自然而出。悉能觉悟放逸天子。而告之言。汝等当知。五欲无常。虚妄颠倒须臾变异。如逆风执火。愚夫所习。汝莫放逸。若放逸者。身坏命终堕三恶道。放逸诸天闻此音声。生恐怖心厌离五欲。各舍宫殿诣正法堂。修习善法爱乐正道。佛子。天妙音声。亦无有主亦无作者。不起不灭。而能利益放逸诸天。如来妙音亦复如是。普为放逸诸众生故。出生无量正法音声。而觉悟之。谓无著声。不放逸声。无常苦空非我之声。寂灭涅槃声。皆悉充满一切法界。随其所应悉令欢喜。各随所乐修学诸乘。出生无量大智音声。不退转声。具足菩萨。诸行音声。如来一切智慧地声。众生闻此诸音声已。无量无数阿僧祇众生。修习善法。或学声闻辟支佛乘。或学无上摩诃衍乘。如来妙音超绝众相。言语道断。佛子。是为菩萨摩诃萨第三胜行知见如来微妙音声。复次佛子。譬如自在天王有天宝女。名曰善口。于一语中。演出百千娱乐音声。于彼一一娱乐音中。复出百千娱乐音声。佛子当知。一善口声。出生无量微妙音声。如来音声亦复如是。于一音中出无量声。随其所应悉令开解。佛子。是为菩萨摩诃萨第四胜行知见如来微妙音声。复次佛子。譬如大梵天王。于梵众中出梵音声。一切大众无不闻者。彼梵音声不出众外。时梵身诸天。各作是念。大梵天王唯与我语不对余天。如来应供等正觉。亦复如是出生无量无上妙音。应受化者皆悉得闻。不出众外。何以故。彼诸众生根未熟故。闻佛音者各作是念。今日如来唯为我说。不为余人。如来所出音声亦无所出。闻佛音者亦无所闻。能为众生施作佛事。佛子。是为菩萨摩诃萨第五胜行知见如来微妙音声。复次佛子。譬如水性皆同一味。随器异故味有差别。水无是念我作众味。如来妙音亦复如是。皆悉一味。谓解脱味。随诸众生受化器异。应有差别。如来音声。不作是知不作是念。我作种种别异音声。佛子。是为菩萨摩诃萨第六胜行知见如来微妙音声。复次佛子。譬如阿耨达龙王。兴大重云。满阎浮提普降大雨。百谷草木皆悉滋长江河池泉一切盈满。此大雨水。不从龙王身心中出。而能饶益无量众生。如来应供等正觉。亦复如是兴大悲云遍满世间。普雨无上甘露正法。令一切众生皆大欢喜。出生善根。长养正法。具足诸乘。如来音声不从外来亦不内出。而能饶益一切众生。佛子。是为菩萨摩诃萨第七胜行知见如来微妙音声。复次佛子。譬如摩那斯龙王。将欲降雨。先兴重云弥覆虚空。凝停七日而未降雨。先令众生究竟诸业。何以故。彼大龙王。慈悲心故。过七日已。渐降微雨普润大地。如来应供等正觉。亦复如是。将雨法雨。先兴法云普覆众生。未便即雨甘露正法。先令众生成熟诸根。诸根熟已。然后渐降甘露法雨。若即说深法。众生恐怖。是故如来渐渐微雨一切种智甘露法味。佛子。是为菩萨摩诃萨第八胜行知见如来微妙音声。复次佛子。譬如海中有大龙王。名大庄严。或连雨十日或二十日或百日或千日或百千日。佛子。雨不作是念。我雨十日乃至百千日。但彼龙王。有不可思议自在力故。或十日雨。乃至百千日雨。如来应供等正觉。亦复如是。欲雨微妙甘露正法。或十种音声。或二十或百或千或百千。或八万四千行种种音声。乃至无量亿那由他声分别说法。令一切众生皆悉欢喜。如来妙音不作是念。我能演说种种诸法。又法界清净无有差别。化众生故所说不同。佛子。是为菩萨摩诃萨第九胜行知见如来微妙音声。复次佛子。譬如娑伽罗龙王。欲现龙王大自在力。为欲饶益群生类故。从四天下乃至他化自在天处。兴大重云遍覆六天。有种种色。或有处如阎浮檀金色。或有处如琉璃色。或有处如白银色。或有处如玻璃色。或有处如玫瑰色。或有处如码瑙色。或有处如胜宝藏色。或有处如赤真珠色。或有处如妙香色。或有处如种种衣色。或有处如清净水色。或有处如种种杂色。如是等无量色云。覆四天下乃至六天。覆已出诸电光。所谓阎浮檀金色云。出琉璃电光。琉璃色云。出阎浮檀金电光。白银色云。出玻璃电光。玻璃色云。出白银电光。玫瑰色云。出码瑙电光。码瑙色云。出玫瑰电光。胜宝藏色云。出赤真珠电光。赤真珠色云。出胜宝藏电光。妙香色云。出种种衣色电光。种种衣色云。出妙香色电光。净水色云。出种种杂色电光。种种杂色云。出净水电光。广说乃至一种色云。出种种色电光。种种色云。出一种色电光。又震种种大雷音声。令众生欢喜。所谓天女歌音。天娱乐音。龙女歌音。乾闼婆女歌音。紧那罗女歌音。大地音。大海音。鹿王音。或有异类奇妙种种鸟音。或种种歌音。尔时龙王。起若干风降微细雨。饶益安乐无量众生。从四天下上至六天。普雨种种无量异雨。所谓于大海中雨名洪澍。无有断绝。于他化自在天。普雨歌颂娱乐音声。于化自在天。普雨解脱明净光宝。于兜率陀天。普雨顶髻明月神珠。于夜摩天。普雨种种众庄严具。于三十三天。普雨妙香。于四天王。普雨宝衣。于龙王宫。普雨赤明真珠。于阿修罗处。普雨兵仗。名伏怨敌。于郁单越。普雨众华。如是广说。遍四天下。雨种种雨。然彼龙王。其心平等无有彼此。但以众生根不同故。雨有差别。如来应供等正觉无上法王。亦复如是。将欲应现无量大法。先以清净身云。普覆一切法界。随其所应示现身云。或有众生。应见如来生身之云。或有众生。应见如来神力住持身云。或有众生。应见如来色身之云。或有众生。应见如来种种身云。或有众生。应见如来功德身云。或有众生。应见如来智慧身云。或有众生。应见如来不坏身云。或有众生。应见如来无畏身云。或有众生。应见如来法界身云。佛子。如来以如是等无量身云。普覆一切世界。随其所应示现光明电光。或有众生。得见如来光明电光。名无所不至。或有众生。得见如来光明电光。名照无量无边。或有众生。得见如来光明电光名曰入佛微密之教。或有众生。得见如来光明电光。名明净普照。或有众生。得见如来光明电光。名曰净照。或有众生。得见如来光明电光。名入无尽藏陀罗尼门。或有众生。得见如来光明电光。名不乱正念。或有众生。得见如来光明电光。名不退智慧。或有众生。得见如来光明电光。名顺入诸趣。或有众生。得见如来光明电光。名普令众生满足诸愿。佛子。如是如来应供等正觉。普为众生。示现如来光明电光。现电光已。出生无量诸大三昧雷震音声。所谓出正觉三昧雷声。离垢寂静海三昧雷声。一切法自在三昧雷声。金刚圆满三昧雷声。须弥山王幢三昧雷声。海印三昧雷声。日光三昧雷声。普令众生欢喜三昧雷声。无尽功德藏三昧雷声。不坏解脱阿罗汉三昧雷声。佛子。如来应供等正觉。于佛身云。出生无量种种三昧雷声。出雷声已。欲说甘露法时。先现如来大智风轮瑞相。从无障碍大慈悲起。先令一切众生及诸菩萨身心柔软皆大欢喜。如来如是。以正法云大慈悲云不可思议云。令一切众生身心柔软。然后乃雨不可思议。大法云雨。所谓为坐道场一切菩萨。雨不可坏法界大法云雨。为最后身菩萨。雨如来密教菩萨娱乐自在大法云雨。为一生补处菩萨。雨清净普照大法云雨。为得记菩萨。雨如来庄严大法云雨。为得忍菩萨。雨功德宝智华不断菩萨行大法云雨。为向行菩萨。雨不退行入化门甚深门无有疲厌大法云雨。为初发心菩萨。雨如来定行大慈大悲救护众生大法云雨。为乐缘觉者。雨深知缘起离断常见无坏解脱果法云雨。为求声闻者。雨降伏烦恼怨敌智藏法云雨。为修习长养善根众生及决定不决定众生。雨种种欢喜法门云雨。佛子。雨如是等十种无量无边大法云雨。充满法界。佛子。如来应供等正觉。其心平等无有彼此。但以众生根不同故。如来法雨现有差别。佛子。是为菩萨摩诃萨第十胜行知见如来微妙音声。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>