<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第十二</p>
<p>　　　　东晋天竺三藏佛驮跋陀罗译</p>
<p>　　功德华聚菩萨十行品第十七之二</p>
<p>尔时佛神力故。十方世界六种震动。如来威神法应如是雨天华云。雨天香云。雨天末香云。雨天鬘云。雨天衣云。雨天宝云。雨天庄严云雨。又自然出天妓乐音。天妙光明普照一切。演出诸天微妙音声。如此四天下夜摩天宫说十行法。佛神力故。十方世界亦复如是。尔时十方各过十万佛刹尘数世界。有十万佛刹尘数菩萨。充满十方来诣此土。到已。语功德林菩萨言。善哉佛子。乃能演说诸菩萨行。我等诸来菩萨。皆同一字名功德林。我等世界皆名功德幢。佛同号普功德。我等佛所亦说十行。名味句身次第义味众会眷属亦复如是。不增不减。是故佛子。我等承佛神力。来诣此土。为汝作证。如此四天下夜摩天宫宝庄严殿说十行法我来为证。十方世界亦复如是。尔时功德林菩萨。承佛神力。普观十方一切法界及诸眷属。欲令佛种永不断绝。欲令菩萨种性清净。欲令菩萨愿种不转。欲令行种不断。欲令摄取三世佛种。欲分别说众生善根种。欲观察一切众生时根。欲乐垢净心所行种。欲普照一切诸佛菩萨种。以偈颂曰</p>
<p>　敬心顶礼十力尊　　清净离垢慧无碍</p>
<p>　境界深远无等伦　　其道清净如虚空</p>
<p>　人中最胜无障碍　　功德无量无所畏</p>
<p>　智慧无二无等等　　一切所行皆清净</p>
<p>　十方现在诸导师　　解真实义无所畏</p>
<p>　无等功德离诸恶　　彼速究竟无上道</p>
<p>　一切如来人中雄　　先已具发大慈悲</p>
<p>　游心清净法界中　　所行饶益诸群生</p>
<p>　十方三世无与等　　自然正觉灭痴冥</p>
<p>　一切佛法悉平等　　彼之功德不可坏</p>
<p>　十方一切世界中　　悉得睹见诸如来</p>
<p>　于诸如来无虚妄　　彼人所行不退转</p>
<p>　若见清净真法界　　甚深微妙第一义</p>
<p>　一切痴妄莫能惑　　彼行能成功德藏</p>
<p>　方便善知众生类　　入于真实妙法界</p>
<p>　自然觉悟不由他　　彼人所行如虚空</p>
<p>　无量无边诸世界　　观察究竟悉寂灭</p>
<p>　一切诸法无障碍　　彼人所行胜牟尼</p>
<p>　具足坚固不可转　　成就尊重最胜法</p>
<p>　清净愿满到彼岸　　谛听菩萨诸所行</p>
<p>　无量无边一切地　　智慧明达无障碍</p>
<p>　甚深微妙为境界　　是名无畏论师行</p>
<p>　句句广分别　　深入妙智慧</p>
<p>　真实解诸法　　彼修大牟尼</p>
<p>　远离一切恶　　常能利众生</p>
<p>　彼人功德藏　　等诸调御师</p>
<p>　普于诸群生　　常施以无畏</p>
<p>　清净无染着　　所行无伦比</p>
<p>　意净无所著　　寂静无口过</p>
<p>　具足妙功德　　彼修最胜行</p>
<p>　究竟度深义　　功德定无尽</p>
<p>　彼修不死行　　诸佛常护念</p>
<p>　离我嗔恚心　　妙音满十方</p>
<p>　安住正法教　　所行无可谕</p>
<p>　布施到彼岸　　百福自庄严</p>
<p>　彼慧最第一　　能令众欢喜</p>
<p>　善入深智地　　安住心不动</p>
<p>　彼行如金刚　　坚固不可沮</p>
<p>　悉入诸法界　　随顺到彼岸</p>
<p>　究竟得自在　　法日之所行</p>
<p>　无等等牟尼　　修习不二法</p>
<p>　心常乐寂静　　智慧无障碍</p>
<p>　细微世界中　　容受大世界</p>
<p>　境界无不了　　智慧山王行</p>
<p>　普于诸世间　　心净无所著</p>
<p>　持戒到彼岸　　净行之所行</p>
<p>　智慧不可量　　虚空法界等</p>
<p>　深入具足智　　是胜金刚行</p>
<p>　智慧悉充满　　三世诸法界</p>
<p>　心常无懈怠　　入于最胜境</p>
<p>　一切所至道　　分别十力法</p>
<p>　身行无障碍　　胜智之所行</p>
<p>　一切十方界　　无量众生类</p>
<p>　菩萨悉救护　　离痴之所行</p>
<p>　修习诸佛法　　精勤无懈怠</p>
<p>　普令世间净　　大龙之所行</p>
<p>　悉知众生根　　究竟种种欲</p>
<p>　了达无量性　　平等之所行</p>
<p>　普于十方界　　久受无量苦</p>
<p>　其心无忧恼　　欢喜之所行</p>
<p>　放诸光明网　　普照诸世间</p>
<p>　具足智慧明　　善修慧所行</p>
<p>　皆悉能震动　　十方无量界</p>
<p>　常能利一切　　不令生恐怖</p>
<p>　善解语言法　　分别到彼岸</p>
<p>　离垢智慧明　　不动之所行</p>
<p>　善解俯仰国　　分别到彼岸</p>
<p>　成就无尽地　　最胜慧所行</p>
<p>　无量诸功德　　常行求菩提</p>
<p>　到彼功德岸　　大称无尽行</p>
<p>　无上大论师　　最胜师子吼</p>
<p>　令众悉清净　　离垢之所行</p>
<p>　佛甘露灌顶　　授以法王记</p>
<p>　究竟方便法　　大心之所行</p>
<p>　分别一切众　　其心无染着</p>
<p>　决定持法藏　　法王之所行</p>
<p>　一一语言中　　能出无量音</p>
<p>　众生各各解　　无碍慧所行</p>
<p>　究竟语言法　　分别悉了知</p>
<p>　远离诸虚妄　　真实见所行</p>
<p>　安住法海印　　善印一切法</p>
<p>　了法无实相　　方便身所行</p>
<p>　能于一一刹　　无量无数劫</p>
<p>　穷尽诸劫行　　其心无忧厌</p>
<p>　无数诸如来　　名号各不同</p>
<p>　见之一毛孔　　善修之所行</p>
<p>　如一毛端处　　普见无量佛</p>
<p>　一切诸世界　　见佛亦如是</p>
<p>　无量无数劫　　能作一念顷</p>
<p>　非长亦非短　　解脱人所行</p>
<p>　见者悉不虚　　所修皆真实</p>
<p>　业行不可坏　　最胜之所行</p>
<p>　无量无数劫　　观佛无厌足</p>
<p>　能令众欢喜　　无碍慧所行</p>
<p>　无量无数劫　　观察众生界</p>
<p>　众生非众生　　坚固士所行</p>
<p>　具足智慧藏　　清凉功德池</p>
<p>　饶益一切众　　第一人所行</p>
<p>　法界无边际　　无量如虚空</p>
<p>　语言无所著　　无畏论师行</p>
<p>　于一三昧中　　入无量三昧</p>
<p>　升彼无上堂　　净月论师行</p>
<p>　究竟忍彼岸　　堪忍寂灭法</p>
<p>　远离嗔恚心　　无量智所行</p>
<p>　不离一世界　　不起一坐处</p>
<p>　普现十方刹　　无量身所行</p>
<p>　无量诸佛刹　　能入一世界</p>
<p>　佛刹不增减　　不思议所行</p>
<p>　分别处非处　　审谛入诸力</p>
<p>　无上力成就　　第一力所行</p>
<p>　去来现在世　　一切诸业报</p>
<p>　智慧不退转　　明智之所行</p>
<p>　善知时非时　　调伏一切众</p>
<p>　教化不失时　　善知时所行</p>
<p>　身行悉皆善　　口意行亦然</p>
<p>　一切无所著　　净智意所行</p>
<p>　智慧善分别　　法辩无穷尽</p>
<p>　境界等如实　　如来之所行</p>
<p>　无碍功德藏　　喜乐总持门</p>
<p>　深入诸法界　　随入之所行</p>
<p>　悉与三世佛　　等心无异想</p>
<p>　一相无差别　　无碍境界行</p>
<p>　深入智慧海　　除灭诸痴闇</p>
<p>　能与清净眼　　净眼之所行</p>
<p>　一切诸导师　　常行不二法</p>
<p>　神通力自在　　具足行所行</p>
<p>　十方佛刹中　　普雨妙法雨</p>
<p>　令众解实义　　法云之所行</p>
<p>　普于诸佛所　　逮得坚固信</p>
<p>　一切智解脱　　所学悉究竟</p>
<p>　彼于一念中　　悉知众生心</p>
<p>　究竟解心性　　无性性所行</p>
<p>　不思议世界　　变化无量身</p>
<p>　无等遍游行　　诸行中无比</p>
<p>　无量世界中　　现在诸如来</p>
<p>　菩萨摩诃萨　　常现彼佛前</p>
<p>　菩萨入三昧　　众生见一身</p>
<p>　菩萨出三昧　　众见无量身</p>
<p>　所行甚深妙　　未曾有口过</p>
<p>　悦乐心无量　　令众悉欢喜</p>
<p>　逮得无著智　　分别知诸根</p>
<p>　其心无所染　　无上调伏行</p>
<p>　方便分别法　　于法得自在</p>
<p>　一切世界中　　常作诸佛事</p>
<p>　菩萨微妙行　　所行如虚空</p>
<p>　何人得闻此　　其心不欣悦</p>
<p>　彼智无与等　　慧眼见一切</p>
<p>　方便无伦匹　　无等智所行</p>
<p>　无尽妙功德　　能灭一切恶</p>
<p>　到彼清净岸　　无比之所行</p>
<p>　成就庄严法　　安住不退转</p>
<p>　度脱无量众　　而无众生想</p>
<p>　所修无诤行　　一切智微妙</p>
<p>　正法化众生　　净眼之所行</p>
<p>　恭敬一切佛　　具足究竟慧</p>
<p>　成就无所畏　　方便智所行</p>
<p>　普能入一切　　世界及诸法</p>
<p>　亦入群生类　　度脱无量众</p>
<p>　遍于十方界　　击无上法鼓</p>
<p>　常施无量法　　不死之所行</p>
<p>　一身跏趺坐　　充满无量刹</p>
<p>　众生不迫迮　　清净法身力</p>
<p>　一味一义中　　分别无量义</p>
<p>　演说无穷尽　　无边慧所行</p>
<p>　修习佛解脱　　智慧无障碍</p>
<p>　成就无所畏　　无量方便德</p>
<p>　了诸世界海　　一切佛刹海</p>
<p>　法海智慧海　　度脱众生海</p>
<p>　或有见菩萨　　入胎及出生</p>
<p>　或见成正觉　　无量功德行</p>
<p>　处处佛刹中　　示现般涅槃</p>
<p>　真实无涅槃　　无畏师常住</p>
<p>　金刚身无异　　随应现众生</p>
<p>　真实无差别　　一身行所行</p>
<p>　平等法界一　　具足无量义</p>
<p>　常乐观三世　　一相无相法</p>
<p>　到彼诸持岸　　正法安众生</p>
<p>　逮得诸佛持　　最胜之所行</p>
<p>　无染妙法身　　慧眼清净耳</p>
<p>　是悉无障碍　　无碍之所行</p>
<p>　究竟诸神通　　具足深智慧</p>
<p>　智慧最殊胜　　方便智所行</p>
<p>　心定未曾乱　　智慧不可量</p>
<p>　境界无不照　　一切见所行</p>
<p>　到彼功德岸　　度脱无量众</p>
<p>　其心无疲厌　　常修之所行</p>
<p>　一切知见人　　在诸佛家生</p>
<p>　普于三世佛　　法中而化生</p>
<p>　语言法成就　　摧伏诸论师</p>
<p>　究竟无量行　　随入佛菩提</p>
<p>　能放一光明　　普照无量刹</p>
<p>　世间大明曜　　除灭一切暗</p>
<p>　随其所应见　　为现如来身</p>
<p>　调伏群生类　　严净一切刹</p>
<p>　菩萨行无量　　一切莫能知</p>
<p>　示现一切行　　欲度众生故</p>
<p>　无量不可数　　众生法界等</p>
<p>　无数劫赞叹　　菩萨德无尽</p>
<p>　菩萨德无量　　究竟一切德</p>
<p>　诸佛无量劫　　叹此德无尽</p>
<p>　何况世间人　　声闻及缘觉</p>
<p>　无量劫赞叹　　而能得穷尽　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>