<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经夜摩天宫菩萨说偈品第十六</p>
<p>尔时十方各过十万佛刹尘数世界。有世界名无量慧。次名幢慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号常住眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名无畏林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬礼拜。佛神力故随所来方。化作宝藏师子之座。结跏趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰</p>
<p>　普放净光明　　遍照十方界</p>
<p>　一切悉睹佛　　通达无障碍</p>
<p>　佛处夜摩宫　　莲华宝座上</p>
<p>　一切诸世间　　奇特未曾有</p>
<p>　赞叹十如来　　众生皆悉闻</p>
<p>　世尊大众会　　一切无不见</p>
<p>　普于十方界　　演说无上法</p>
<p>　亦悉同名字　　如我菩萨众</p>
<p>　各从十方界　　来诣于此处</p>
<p>　彼诸上人等　　清净修梵行</p>
<p>　彼诸如来等　　亦各同名号</p>
<p>　见佛清净刹　　自在神通力</p>
<p>　一切见如来　　人中或道场</p>
<p>　又复见世尊　　处此夜摩宫</p>
<p>　一切诸世间　　莫能思议佛</p>
<p>　随彼众生愿　　一切皆悉见</p>
<p>　众生见如来　　无量自在力</p>
<p>　离世大仙人　　功德藏无量</p>
<p>　游行十方界　　一切无障碍</p>
<p>　一身为无量　　无量身为一</p>
<p>　功德甚深妙　　一切莫能测</p>
<p>　无著无所依　　清净如虚空　</p>
<p>尔时慧林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　不可思议劫　　天人师难值</p>
<p>　离垢诸大人　　此会亦难遇</p>
<p>　悉皆一切智　　慧光靡不照</p>
<p>　演说深妙法　　饶益于众生</p>
<p>　一切诸世间　　常为痴冥蔽</p>
<p>　如来世灯明　　皆悉能除灭</p>
<p>　施戒忍精进　　禅定三昧藏</p>
<p>　修习深妙智　　普照于一切</p>
<p>　如来无与等　　何况有胜者</p>
<p>　颠倒取诸法　　是故不见佛</p>
<p>　自在神通力　　无量难思议</p>
<p>　无来亦无去　　说法度众生</p>
<p>　若有得闻见　　清净天人师</p>
<p>　永出诸恶道　　远离一切苦</p>
<p>　无量无数劫　　修习求菩提</p>
<p>　逮成等正觉　　广度诸群生</p>
<p>　不可思议劫　　供养无量佛</p>
<p>　若能解是义　　功德胜于彼</p>
<p>　虽施无量刹　　满中诸珍宝</p>
<p>　不能解此义　　终不成正觉　</p>
<p>尔时胜林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　犹如春后月　　虚空无云曀</p>
<p>　日曜清净光　　一切无不照</p>
<p>　光明无限量　　世间无能数</p>
<p>　有眼尚不知　　何况盲冥者</p>
<p>　如来亦如是　　功德光无量</p>
<p>　无量无数劫　　莫能分别知</p>
<p>　光明无来处　　去亦无所至</p>
<p>　不生亦不灭　　空寂无所有</p>
<p>　未来一切法　　悉无有来者</p>
<p>　无生无现在　　是故无过去</p>
<p>　一切法无生　　亦复无有灭</p>
<p>　若能如是解　　斯人睹如来</p>
<p>　诸法无生故　　当知无所有</p>
<p>　如是分别知　　此人达深义</p>
<p>　诸法无自性　　一切无能知</p>
<p>　若能如是解　　是则无所解</p>
<p>　所言有生者　　当知由所生</p>
<p>　解彼真实性　　是则无疑惑</p>
<p>　一切诸所生　　正观亦如是</p>
<p>　菩萨如是观　　具足一切智　</p>
<p>尔时无畏林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　此处无边际　　广大如法界</p>
<p>　一切无不至　　湛然不迁变</p>
<p>　若闻如是法　　恭敬信乐者</p>
<p>　永离三恶道　　一切诸难苦</p>
<p>　往诣诸世界　　无量不可数</p>
<p>　闻此甚深法　　忆念善受持</p>
<p>　闻受大仙人　　清净深妙法</p>
<p>　一向求菩提　　究竟无上道</p>
<p>　深信过去佛　　及彼诸佛法</p>
<p>　一切世间灯　　除灭众痴闇</p>
<p>　若有得闻佛　　无量自在力</p>
<p>　决定信向者　　具足人中雄</p>
<p>　若能一心信　　现在一切佛</p>
<p>　彼成等正觉　　开示无量义</p>
<p>　无量无数劫　　此法甚难值</p>
<p>　若有得闻者　　当知本愿力</p>
<p>　如是佛深法　　悉能善受持</p>
<p>　广为众生说　　是人难思议</p>
<p>　是故勤精进　　修行大庄严</p>
<p>　闻持是正法　　究竟得菩提　</p>
<p>尔时惭愧林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　得闻真谛法　　殊特未曾有</p>
<p>　欢喜信乐者　　除灭众疑惑</p>
<p>　一切知见人　　自说深妙法</p>
<p>　佛慧靡不照　　是故难思议</p>
<p>　非从智慧生　　亦非无智生</p>
<p>　了达一切法　　除灭世间闇</p>
<p>　色法非色法　　此二不为一</p>
<p>　愚智亦如是　　其性各别异</p>
<p>　生死及涅槃　　此二悉虚妄</p>
<p>　愚智亦如是　　二俱无真实</p>
<p>　世界始成立　　无有败坏相</p>
<p>　愚智亦如是　　二俱相乖违</p>
<p>　菩萨初发心　　及以最后心</p>
<p>　愚智亦如是　　二俱不相应</p>
<p>　譬如六情识　　迭用互不同</p>
<p>　愚智亦如是　　究竟不和合</p>
<p>　譬如伽陀药　　消灭一切毒</p>
<p>　智慧亦如是　　除灭诸痴闇</p>
<p>　法王无上尊　　是胜莫能过</p>
<p>　所说皆真实　　以故难值遇　</p>
<p>尔时精进林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　诸法无差别　　唯佛分别知</p>
<p>　一切无不达　　智慧到彼岸</p>
<p>　如金及金色　　其性无差别</p>
<p>　如是法非法　　其性无有异</p>
<p>　众生非众生　　二俱无真实</p>
<p>　如是法非法　　其性无所有</p>
<p>　譬如未来世　　无有过去相</p>
<p>　一切法如是　　无有真实相</p>
<p>　譬如过去法　　无有生起相</p>
<p>　诸法亦如是　　皆悉无有相</p>
<p>　涅槃不可取　　说时有二种</p>
<p>　诸法亦如是　　无有差别相</p>
<p>　譬如种种数　　皆悉是数法</p>
<p>　诸法亦如是　　其性无别异</p>
<p>　譬如数法十　　增一至无量</p>
<p>　皆悉是本数　　智慧故差别</p>
<p>　譬如诸世界　　劫烧有终败</p>
<p>　虚空无损减　　无师智亦然</p>
<p>　十方空无异　　众生起分别</p>
<p>　如是取如来　　虚妄不见佛　</p>
<p>尔时力成就林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　一切众生类　　悉皆三世摄</p>
<p>　三世诸众生　　皆为五阴摄</p>
<p>　五阴从业起　　诸业因心起</p>
<p>　心法犹如幻　　众生亦如是</p>
<p>　世间非自作　　亦复非他作</p>
<p>　不知真实性　　生死轮常转</p>
<p>　所谓世间转　　皆悉是苦转</p>
<p>　众生不知故　　生死轮常转</p>
<p>　世间非世间　　二俱非真实</p>
<p>　众生愚痴故　　妄取诸法相</p>
<p>　三世五阴法　　说名为世间</p>
<p>　斯由虚妄有　　无则出世间</p>
<p>　何等是五阴　　五阴有何相</p>
<p>　不见五阴坏　　妄取谓常住</p>
<p>　五阴虚妄法　　真实无所有</p>
<p>　空寂不迁变　　究竟离众相</p>
<p>　世间既虚寂　　佛及法亦然</p>
<p>　斯等三种法　　其性无所有</p>
<p>　除灭诸颠倒　　明了见真实</p>
<p>　一切知见人　　常现在其前　</p>
<p>尔时坚固林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　譬如地种性　　自性无所有</p>
<p>　一切佛自在　　其性亦如是</p>
<p>　一切诸世间　　咸共偁赞佛</p>
<p>　求彼偁赞法　　十方无来处</p>
<p>　众生虚妄取　　谓之为真实</p>
<p>　分别离众生　　业性不可得</p>
<p>　业性无所有　　众生身非真</p>
<p>　种种无量色　　亦复无来处</p>
<p>　一切诸形色　　业性难思议</p>
<p>　虽见无所有　　识性亦如是</p>
<p>　诸佛身如是　　不可得思议</p>
<p>　无量妙色身　　普现一切刹</p>
<p>　无量身非佛　　佛非无量身</p>
<p>　清净妙法身　　究竟度彼岸</p>
<p>　若有能得见　　清净妙法身</p>
<p>　是人于佛法　　其心无痴惑</p>
<p>　过去一切法　　观察等涅槃</p>
<p>　彼人见如来　　究竟常安住</p>
<p>　修习正忆念　　明了见正觉</p>
<p>　无相无所有　　是名法王子　</p>
<p>尔时如来林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　譬如工画师　　分布诸彩色</p>
<p>　虚妄取异色　　四大无差别</p>
<p>　四大非彩色　　彩色非四大</p>
<p>　不离四大体　　而别有彩色</p>
<p>　心非彩画色　　彩画色非心</p>
<p>　离心无画色　　离画色无心</p>
<p>　彼心不常住　　无量难思议</p>
<p>　显现一切色　　各各不相知</p>
<p>　犹如工画师　　不能知画心</p>
<p>　当知一切法　　其性亦如是</p>
<p>　心如工画师　　画种种五阴</p>
<p>　一切世界中　　无法而不造</p>
<p>　如心佛亦尔　　如佛众生然</p>
<p>　心佛及众生　　是三无差别</p>
<p>　诸佛悉了知　　一切从心转</p>
<p>　若能如是解　　彼人见真佛</p>
<p>　心亦非是身　　身亦非是心</p>
<p>　作一切佛事　　自在未曾有</p>
<p>　若人欲求知　　三世一切佛</p>
<p>　应当如是观　　心造诸如来　</p>
<p>尔时智林菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　所取不可取　　所见不可见</p>
<p>　所闻不可闻　　所思不可思</p>
<p>　于有量无量　　不应作限量</p>
<p>　有量及无量　　二俱无所取</p>
<p>　不应说而说　　是为自欺诳</p>
<p>　己事不成就　　不能悦众生</p>
<p>　若有能赞叹　　无量诸如来</p>
<p>　不可思议劫　　功德不可尽</p>
<p>　犹如随意珠　　能现无量色</p>
<p>　此色非真色　　诸佛亦如是</p>
<p>　如虚空清净　　非色不可见</p>
<p>　能现一切色　　其性不可见</p>
<p>　如是大智人　　示现无量色</p>
<p>　非识之所识　　一切莫能睹</p>
<p>　虽闻如来声　　音声非如来</p>
<p>　离声复不知　　如来等正觉</p>
<p>　是处甚深妙　　若能分别知</p>
<p>　庄严无上道　　远离诸虚妄</p>
<p>　一切诸如来　　无有说佛法</p>
<p>　随其所应化　　而为演说法　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>