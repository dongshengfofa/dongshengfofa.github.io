<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第三</p>
<p>　　　　东晋天竺三藏佛驮跋陀罗译</p>
<p>　　卢舍那佛品第二之二</p>
<p>此世界海下方。次有世界海。名莲华妙香胜藏。中有佛刹。名宝师子光。佛号明照法界。于彼如来大众海中。有菩萨名光照分别法界。为佛光明所开发已。与世界海尘数菩萨眷属围绕来向佛所。兴十种一切宝光明云。悉皆弥覆充满虚空。十种一切香光明云。十种诸佛师子吼云。十种一切佛刹功德庄严云。十种一切华楼阁云。十种一切座庄严云。悉皆弥覆充满虚空。来诣佛所。在于下方宝藏师子座上。结跏趺坐。此世界海上方。次有世界海。名杂宝光海庄严。中有佛刹名乐行清净。佛号无碍功德称离闇光王。于彼如来大众海中。有菩萨名无障碍力精进慧。为佛光明所开发已。与世界海尘数菩萨眷属围绕来向佛所。兴十种一切无量妙色宝照云。悉皆弥覆充满虚空。十种无量光普照云。十种一切庄严照明云。十种香焰云十种一切庄严云。十种佛光焰云。十种宝树华焰云。十种一切宝树坚固光明云。十种一切胜光明云。十种一切菩萨所行示现云。十种一切解脱光明云。悉皆弥覆充满虚空。来诣佛所供养恭敬礼拜已。在于上方妙音胜莲华藏师子座上。结跏趺坐。如是等十亿佛刹尘数世界海中。有十亿佛刹微尘数等大菩萨来。一一菩萨各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐</p>
<p>彼诸菩萨次第坐已。一切毛孔各出十佛世界微尘数等一切妙宝净光明云。一一光中各出十佛世界微尘数菩萨。一一菩萨一切法界方便海充满一切微尘数道。一一尘中有十佛世界尘数佛刹。一一佛刹中三世诸佛皆悉显现。念念中于一一世界。各化一佛刹尘数众生。以梦自在示现法门教化。一切诸天化生法门教化。一切菩萨行处音声法门教化。震动一切佛刹建立诸佛法门教化。一切愿海法门教化。一切众生言辞入佛音声法门教化。一切佛法云雨法门教化。法界自在光明法门教化。建立一切大众海于普贤菩萨法门教化。以如是等一切法门。随其所乐而教化之。于一念顷。能灭一切世界中各如须弥山尘数众生诸恶道苦。各如须弥山尘数众生令离邪定立正定聚。各如须弥山尘数众生令立声闻缘觉之地。各如须弥山尘数众生立无上道。各如须弥山尘数众生立一切不可尽功德智慧地。各如须弥山尘数众生令立卢舍那佛愿性海中。尔时诸菩萨光明中。以偈颂言</p>
<font SIZE="2">
<p>　</p>
</font>
<p>　一切光明出妙音　　说诸菩萨具足行</p>
<p>　佛子功德悉成满　　普遍一切十方界</p>
<p>　无量劫海修行道　　欲令众生离苦故</p>
<p>　不自计己生死苦　　佛子善入大方便</p>
<p>　无量无边无有余　　穷尽一切大海劫</p>
<p>　遍行一切诸法门　　善说微妙寂静法</p>
<p>　一切三世佛所愿　　皆得清净具足满</p>
<p>　佛子饶益诸众生　　能自具行清净道</p>
<p>　皆能往诣诸佛所　　清净法身照十方</p>
<p>　佛子智海无边底　　普观诸法寂灭相</p>
<p>　一光明中有无量　　无上大慈难思议</p>
<p>　清净慧眼照诸法　　此是佛子妙境界</p>
<p>　一毛悉受诸佛刹　　又能震动诸国土</p>
<p>　能令众生无怖想　　是名清净方便地</p>
<p>　一一尘中无量身　　复现无量庄严刹</p>
<p>　于一念中皆悉见　　是无障碍净法门</p>
<p>　三世所有一切劫　　于一念中能悉现</p>
<p>　犹如幻化无所有　　是名诸佛无碍法</p>
<p>　普贤诸行皆具足　　能令众生悉清净</p>
<p>　诸佛子具自在法　　一一毛孔师子吼　</p>
<p>尔时世尊。欲令一切菩萨大众。知佛无量无边境界自在法门故。放眉间白毫相一切宝色灯明云光。名一切菩萨慧光观察照十方藏。此光遍照一切佛刹。于一念中。皆悉普照一切法界。于一切世界。雨一切佛诸大愿云。显现普贤菩萨。示大众已。还从足下相轮中入。于彼复有大莲华生。以众宝为茎。一切宝王为庄严藏。其叶遍覆一切法界。一切宝香庄严其须。阎浮檀金以为其台。此华生已。如来眉间有一大菩萨出。名曰一切诸法胜音。与世界。海尘数菩萨众俱。敬绕世尊无量匝已。退坐莲华台上。眷属菩萨坐莲华须。一切诸法胜音菩萨成就无量法界欢喜。随顺诸佛境界深智。度不可思议佛海光明。悉能往诣一切佛所。尔时一切诸法胜音菩萨。以偈颂曰</p>
<font SIZE="2">
<p>　</p>
</font>
<p>　佛身充满诸法界　　普现一切众生前</p>
<p>　应受化器悉充满　　佛故处此菩提树</p>
<p>　一切佛刹微尘等　　尔所佛坐一毛孔</p>
<p>　皆有无量菩萨众　　各为具说普贤行</p>
<p>　无量刹海处一毛　　悉坐菩提莲华座</p>
<p>　遍满一切诸法界　　一切毛孔自在现　</p>
<p>尔时师子焰光奋迅音菩萨。以偈颂曰</p>
<font SIZE="2">
<p>　</p>
</font>
<p>　卢舍那如来　　转清净法轮</p>
<p>　一切法方便　　如来云普覆</p>
<p>　十方国土中　　一切世界海</p>
<p>　佛愿力自在　　普现转法轮</p>
<p>　一切佛土中　　无量大众海</p>
<p>　言号各不同　　而转净法轮</p>
<p>　卢舍那佛神力故　　一切刹中转法轮</p>
<p>　普贤菩萨愿音声　　遍满一切世界海</p>
<p>　法身充满一切刹　　普雨一切诸法雨</p>
<p>　法相不生亦不灭　　悉照一切诸世间</p>
<p>　无量无数亿劫中　　一切佛刹微尘道</p>
<p>　卢舍那佛妙音声　　具足演说本所行</p>
<p>　一切佛刹微尘数　　大光明网照十方</p>
<p>　一一光中有诸佛　　以无上道化众生</p>
<p>　法身坚固不可坏　　充满一切诸法界</p>
<p>　普能示现诸色身　　随应化导诸群生</p>
<p>　三世无量诸佛刹　　其中一切诸导师</p>
<p>　一切音声及名字　　普见诸佛力自在</p>
<p>　过去未来及现在　　如是一切诸导师</p>
<p>　彼圣能令一切闻　　不可思议正法轮　</p>
<p>如此四天下道场上见佛神力一切菩萨大众云集。一切世界海中亦复如是</p>
<p>尔时普贤菩萨。于如来前。坐莲华藏师子之座。即入一切如来净藏三昧正受。普照一切法界诸如来身无所障碍。离垢满足犹如虚空。普贤菩萨。于此世界三昧正受。尽法界虚空界等一切佛刹亦复如是。普贤菩萨。入是三昧已。十方世界海诸佛悉现。彼诸如来各各赞言。善哉善哉。善男子。汝乃能入此三昧正受。是皆卢舍那佛本愿力故。又汝于诸佛所清净行愿力故。所谓转一切诸佛法轮故。开一切如来智慧海故。尽度一切诸法方便及十方海悉无余故。除一切众生烦恼得清净故。能到一切诸佛国土无障碍故。入一切诸佛境界无碍故。一切诸佛普门功德满足故。入一切法方便深乐一切智故。方便观察一切世间法故。知一切众生诸根海故</p>
<p>尔时一切诸佛。与普贤菩萨入一切智力。与入无量无边法界智。与能诣三世诸佛所智。与一切世界海成坏智。与入无量众生界智。与佛甚深法门智。与一切不坏三昧住智。与入一切菩萨诸根海智。与一切众生语言海转法轮辞辩智。与一身遍满一切世界智。与一切诸佛音声智。何以故。以得此三昧法故</p>
<p>尔时十方诸佛各申右手。摩普贤菩萨顶。尔时一切菩萨。见十方诸佛各申右手摩普贤菩萨顶已。彼诸菩萨。一心恭敬观察普贤菩萨。即时同声以偈颂曰</p>
<font SIZE="2">
<p>　</p>
</font>
<p>　于诸佛所修善法　　满足一切大愿力</p>
<p>　出生清净妙法身　　如实平等同虚空</p>
<p>　一切诸佛国土中　　普贤菩萨常依住</p>
<p>　十方世界无不见　　无量功德智慧海</p>
<p>　悉见十方一切佛　　清净身行功德海</p>
<p>　能于一一微尘道　　普皆示现一切刹</p>
<p>　一切十方佛世界　　无量微尘诸劫数</p>
<p>　常见普贤真佛子　　无量三昧方便行</p>
<p>　法身充满诸法界　　一切十方佛国土</p>
<p>　遍游一切众生海　　安住深妙清净法</p>
<p>　永度无量诸法界　　离众烦恼不可坏</p>
<p>　其身周遍满虚空　　广说无量诸佛法</p>
<p>　一切功德海中生　　普放光明如大云</p>
<p>　坚固众生清净行　　微妙音说佛境界</p>
<p>　无量无数大劫中　　修习普贤甚深行</p>
<p>　无量无边诸法云　　雷震演说胜法界</p>
<p>　一切佛土如实性　　十力修集净庄严</p>
<p>　普入一切众生海　　如应为说清净法</p>
<p>　无量无边大众海　　一心恭敬观普贤</p>
<p>　无量深广智慧海　　愿转清净妙法轮　</p>
<p>尔时普贤菩萨。承佛神力。观察一切诸世界海。一切众生海。法界业海。一切众生欲乐诸根海。一切三世诸佛海已。普告菩萨大众海言。佛子。诸佛一切世界海成败清净智。不可思议一切众生界起智。观察法界智。一切如来自在智。清净愿转法轮智。力无所畏不共法智。光明赞叹音声智。三种教化众生智。无量三昧法门不坏智。如来种种自在智。如是等一切皆不可思议。我当承佛神力具足演说。欲令一切众生入佛智海</p>
<p>尔时普贤菩萨。从彼三昧起。从世界微尘等三昧起。念念中不坏方便智一切三世三昧起。时彼一切诸菩萨众。一一皆得世界尘数诸三昧。世界尘数方便法海。方便辩海。诸行愿海。如此会菩萨所得功德。一切世界海。一切如来众海。诸菩萨众所得功德亦复如是。是时一切世界六种震动。一切众生安隐悦乐。一切众宝种种庄严。一切如来大众海中。雨十种宝王云。所谓胜金色幢宝王云。佛光明照宝王云。金莲华宝王云。菩萨辩才光明宝王云。一切妙音众宝王云。庄严佛土道场宝王云。一切菩萨无量功德光明轮妙音宝王云。一切如来毛孔及诸光明。以偈颂曰</p>
<font SIZE="2">
<p>　</p>
</font>
<p>　普贤悉在　　一切佛刹　　坐宝莲华</p>
<p>　师子座上　　如是示现　　遍一切界</p>
<p>　普入无量　　无边诸行　　悉能示现</p>
<p>　无量种身　　变化充满　　十方世界</p>
<p>　妙音和雅　　说法无碍　　一切三昧</p>
<p>　方便自在　　一切佛土　　诸如来所</p>
<p>　一切三昧　　皆得自在　　悉能了知</p>
<p>　最胜境界　　示现普贤　　无量自在</p>
<p>　如一切土　　诸如来前　　一切刹尘</p>
<p>　诸世界中　　普贤自在　　亦复如是</p>
<p>　尽卢舍那　　本愿底故　　普贤身相</p>
<p>　犹如虚空　　依于如如　　不依佛国</p>
<p>　现身无量　　普应众生　　随群萌类</p>
<p>　为现化故　　一切世界　　无量佛土</p>
<p>　悉能示现　　入诸法门　　普贤菩萨</p>
<p>　具足净愿　　如是等比　　无量自在</p>
<p>　一切众海　　无量无边　　各于佛土</p>
<p>　示现清净　　如是一切　　身中悉现</p>
<p>　随其起灭　　一念悉知　</p>
<p>尔时普贤菩萨。欲令大众重欢喜故。以偈颂曰</p>
<font SIZE="2">
<p>　</p>
</font>
<p>　诸佛深智功德海　　充满无量无边刹</p>
<p>　方便随众所应见　　卢舍那佛转法轮</p>
<p>　不可思议佛刹海　　于无量劫令清净</p>
<p>　最胜导师照一切　　悉能调伏众生海</p>
<p>　众生大海难可测　　诸佛境界不思议</p>
<p>　众生乐恶着诸有　　不能了知无上道</p>
<p>　功德法海长养心　　常能亲近善知识</p>
<p>　恒为诸佛所护念　　是等能度得上智</p>
<p>　离诸谄曲心清净　　广大慈悲无边际</p>
<p>　深心净信无厌足　　彼闻是法喜无量</p>
<p>　普贤菩萨诸地愿　　安谛善住能顺行</p>
<p>　游心法界如虚空　　是人乃知佛境界</p>
<p>　一切菩萨得善利　　能见自在最胜尊</p>
<p>　非余境界之所知　　普贤方便皆得入</p>
<p>　无量无边诸众生　　一切如来所护念</p>
<p>　于一切处转法轮　　卢舍那佛境界力</p>
<p>　一切刹土及诸佛　　在我身内无所碍</p>
<p>　我于一切毛孔中　　现佛境界谛观察</p>
<p>　普贤菩萨所愿行　　无量无边悉具足</p>
<p>　普眼境界清净身　　我今演说仁谛听　</p>
<p>尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰</p>
<font SIZE="2">
<p>　</p>
</font>
<p>　佛智境界　　不可思议　　自在善住</p>
<p>　悉皆如是　　无量无边　　诸世界海</p>
<p>　卢舍那佛　　悉能严净　　如应化度</p>
<p>　一切菩萨　　无量愿海　　皆悉清净</p>
<p>　十方佛土　　一切众生　　以不思议</p>
<p>　而觉悟之　　一切菩萨　　无量自在</p>
<p>　度一切智　　方便法门　　出生一切</p>
<p>　无量愿海　　起诸世界　　犹如虚空</p>
<p>　普行一切　　菩萨善行　　入佛境界</p>
<p>　无量无边　　悉能严净　　十方佛刹</p>
<p>　一一佛土　　无量劫行　　众生心境</p>
<p>　不可思议　　业能悉起　　一切刹海</p>
<p>　众生垢秽　　国不清净　　行业无量</p>
<p>　世界不同　　诸佛刹海　　净庄严藏</p>
<p>　离垢杂宝　　以为校饰　　长养无垢</p>
<p>　弘誓愿海　　佛子能净　　无数国土</p>
<p>　若有菩萨　　修普贤行　　常能履行</p>
<p>　清净法界　　当知是等　　功德如佛</p>
<p>　能出无量　　如来刹海　　于一念中</p>
<p>　悉遍十方　　能现一切　　菩萨所行</p>
<p>　甚深清净　　犹如虚空　　等空界者</p>
<p>　自在如是　　一切道场　　诸如来前</p>
<p>　坐宝莲华　　现众妙色　　于其身内</p>
<p>　容一切刹　　又一念中　　示现三世</p>
<p>　入巧方便　　起诸刹海　　于三世国</p>
<p>　示现成佛　　卢舍那佛　　此土清净</p>
<p>　众宝成就　　无有边际　</p>
<p>尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰</p>
<font SIZE="2">
<p>　</p>
</font>
<p>　无量无边佛刹海　　离垢妙宝以庄严</p>
<p>　摩尼宝王清净照　　最胜威神靡不见</p>
<p>　清净刹海住虚空　　宝王妙藏光普照</p>
<p>　畅发无量微妙音　　宣扬佛道靡不欣</p>
<p>　种种华光善喜乐　　如意宝珠为庄严</p>
<p>　无量光网弥覆上　　种种香云遍充满</p>
<p>　无量无边妙莲华　　青琉璃宝以为台</p>
<p>　清净国土甚奇妙　　一切诸佛庄严故</p>
<p>　或有诸佛清净土　　以佛威神得安住</p>
<p>　见离垢净众妙宝　　无量菩萨悉充满</p>
<p>　或有诸佛清净土　　金刚力士掌中住</p>
<p>　十力世雄卢舍那　　常为一切转法轮</p>
<p>　或依宝树平正住　　依香焰云亦如是</p>
<p>　有依水轮住坚固　　或依金刚海座住</p>
<p>　有住金刚胜妙幢　　种种宝华弥覆上</p>
<p>　无量自在一切处　　卢舍那佛令众见</p>
<p>　众杂异色长光明　　普流一切佛世界</p>
<p>　悉见种种庄严藏　　离垢微妙甚清净</p>
<p>　彼以一切愿海力　　无量种种所依住</p>
<p>　诸如来云悉充满　　常依清净虚空住</p>
<p>　或有佛刹处上方　　依净菩萨天冠住</p>
<p>　彼现无量佛自在　　佛子妙音净业化</p>
<p>　诸法界等佛国土　　譬如电光亦如幻</p>
<p>　绀琉璃宝广清净　　悉从离垢净业起</p>
<p>　普现种种庄严藏　　依止虚空静安住</p>
<p>　行业境界不可议　　佛令众生普得见</p>
<p>　一切尘等诸佛刹　　普贤菩萨一念起</p>
<p>　无量劫行化众生　　充满法界现自在</p>
<p>　一一微尘中　　佛国海安住</p>
<p>　佛云遍护念　　弥纶覆一切</p>
<p>　于一微尘中　　佛现自在力</p>
<p>　一切微尘中　　神变亦如是</p>
<p>　诸佛及神力　　卢舍那示现　</p>
<p>尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰</p>
<font SIZE="2">
<p>　</p>
</font>
<p>　刹海无有量　　殊形异庄严</p>
<p>　十方世界海　　见诸杂种相</p>
<p>　或圆或四方　　或复非方圆</p>
<p>　三维及八隅　　状若摩尼宝</p>
<p>　一切诸业海　　种种别异故</p>
<p>　有如金刚掌　　庄严坦平正</p>
<p>　炼真金色　　清净妙形　　入于无量</p>
<p>　正法之门　　诸佛刹海　　种种之藏</p>
<p>　犹如大云　　悬处虚空　　彼宝轮地</p>
<p>　妙净分明　　卢舍那佛　　光明悉照</p>
<p>　诸佛国土　　起由心业　　无量种形</p>
<p>　而以庄严　　彼国一切　　各各自在</p>
<p>　如来刹海　　现无量相　　或有净秽</p>
<p>　苦乐不同　</p>
<font SIZE="2">
<p>　</p>
</font>
<p>　法常流转　　变现如是　　一切业海</p>
<p>　不可思议　　一毛孔中　　无量佛刹</p>
<p>　庄严清净　　旷然安住　　彼一切处</p>
<p>　卢舍那佛　　于众海中　　演说正法</p>
<p>　于一尘内　　微细国土　　一切尘等</p>
<p>　悉于中住　　一切世界　　有种种形</p>
<p>　悉于其中　　转尊法轮　　是弘誓愿</p>
<p>　自在之力　　一一尘中　　现一切刹</p>
<p>　譬如幻化　　亦如虚空　　诸心业力</p>
<p>　之所庄严　　一一尘中　　众生数等</p>
<p>　诸化佛云　　神力自在　　于微尘中</p>
<p>　善住佛刹　　卢舍那佛　　现法如是　</p>
<p>尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰</p>
<font SIZE="2">
<p>　</p>
</font>
<p>　或有世界海　　众宝所合成</p>
<p>　坚固不可坏　　安住宝莲华</p>
<p>　或胜光明起　　清净晖焰照</p>
<p>　众妙庄严刹　　依止虚空住</p>
<p>　或有光明刹　　依止光明住</p>
<p>　光明云庄严　　诸菩萨宫殿</p>
<p>　或有佛刹海　　犹如电光住</p>
<p>　言取不可得　　斯由愿力起</p>
<p>　或有摩尼宝　　日光明藏照</p>
<p>　贯真珠轮地　　菩萨悉充满</p>
<p>　或有宝焰刹　　光明云荫覆</p>
<p>　一切宝庄严　　悉皆有变化</p>
<p>　或有众相体　　微妙相庄严</p>
<p>　间错杂宝冠　　一切佛所化</p>
<p>　心海业所起　　国土随乐住</p>
<p>　谕如幻无方　　皆从妄想生</p>
<p>　如来身光明　　摩尼刹安住</p>
<p>　正觉云弥覆　　一切佛自在</p>
<p>　或普贤菩萨　　化现佛刹海</p>
<p>　一切宝校饰　　愿力所庄严　</p>
<p>尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰</p>
<font SIZE="2">
<p>　</p>
</font>
<p>　如世界海微尘等　　不可思议业果报</p>
<p>　一切十方世界海　　种种严净广无边</p>
<p>　无量净色普庄严　　上妙功德常充满</p>
<p>　杂光明云出梵音　　闻于一切诸佛刹</p>
<p>　菩萨无量功德海　　妙声遍满一切刹</p>
<p>　诸誓愿云具庄严　　声震十方世界海</p>
<p>　众生业海广无际　　净庄严云出妙音</p>
<p>　业报如宝随应变　　诸佛力故悉周满</p>
<p>　一切三世诸如来　　自在普现无量刹</p>
<p>　一一境界一切佛　　庄严刹海皆悉见</p>
<p>　过去未来现在劫　　一切十方诸世界</p>
<p>　于无量劫净庄严　　一一佛刹皆悉见</p>
<p>　一切境界诸佛云　　数等众生满十方</p>
<p>　佛自在行令众知　　是谓如来庄严刹</p>
<p>　众香焰流及华流　　一切众宝摩尼流</p>
<p>　种种众妙庄严云　　皆悉校饰诸佛刹</p>
<p>　十方世界诸道场　　一切众具妙庄严</p>
<p>　靡不睹见此刹海　　犹如空中电光现</p>
<p>　普贤菩萨佛子等　　悉能庄严诸佛刹</p>
<p>　众生等劫净行海　　于此世界悉显现　</p>
<p>尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰</p>
<font SIZE="2">
<p>　</p>
</font>
<p>　一切佛刹诸庄严　　无数愿海方便生</p>
<p>　一切佛刹清净色　　无量行海所修集</p>
<p>　久远亲近善知识　　一切净妙诸业行</p>
<p>　慈悲普流润众生　　是故清净佛刹海</p>
<p>　一切法门三昧地　　一切佛所净德海</p>
<p>　禅门方便清净地　　是故严净佛刹海</p>
<p>　能起无量清净心　　信佛坚固不可坏</p>
<p>　以忍方便净无垢　　庄严刹海微妙色</p>
<p>　兴功德云满虚空　　利益一切修净行</p>
<p>　众生普获无量德　　是故严净佛刹海</p>
<p>　刹海方便等无量　　悉净诸度无有余</p>
<p>　修无尽愿波罗蜜　　是故严净佛刹海</p>
<p>　幻化行起无有量　　一切诸法广清净</p>
<p>　种种方便净众生　　起是可乐佛刹海</p>
<p>　方便严净一切地　　具足诸佛功德海</p>
<p>　令诸众生竭苦源　　是故严净佛刹海</p>
<p>　修净力海无与等　　能净一切众生根</p>
<p>　恭敬供养无量佛　　是故严净佛刹海　</p>
<p>尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰</p>
<font SIZE="2">
<p>　</p>
</font>
<p>　佛以无量方便门　　能起一切佛刹海</p>
<p>　随顺众生所欲乐　　诸佛法王出兴世</p>
<p>　如来法身不思议　　无色无相无伦匹</p>
<p>　示现色身为众生　　十方受化靡不见</p>
<p>　或为众生现短命　　或现长寿无量劫</p>
<p>　法身多门现十方　　常为世间良福田</p>
<p>　或有能令不思议　　十方刹海悉清净</p>
<p>　或有能净一刹土　　是彼方便愿所立</p>
<p>　或说不可思议乘　　佛普示现随所乐</p>
<p>　或有如来说一乘　　是佛方便无有量</p>
<p>　自然无师得正觉　　或有济度少众生</p>
<p>　或有能于一念中　　化度无量众生海</p>
<p>　或有于一毛孔中　　化佛云出不思议</p>
<p>　充满一切十方界　　无量方便化众生</p>
<p>　或佛音声震十方　　随诸众生所欲乐</p>
<p>　无量亿劫不断绝　　度众生海无有边</p>
<p>　或有无量庄严刹　　清净大众围绕坐</p>
<p>　充满一切世界海　　佛遍处众如空云</p>
<p>　是佛方便不思议　　慈海充满遍一切</p>
<p>　入诸庄严方便门　　悉现一切众生前　</p>
<p>尔时普贤菩萨。告诸菩萨言。佛子当知。世界海。有世界海微尘等劫住。所谓佛刹海。或住不可数劫。或住可数劫。有如是等世界海微尘数劫住</p>
<p>尔时普贤菩萨。欲分别开示故。告一切众言。诸佛子。当知此莲华藏世界海。是卢舍那佛。本修菩萨行时。于阿僧祇世界微尘数劫之所严净。于一一劫。恭敬供养世界微尘等如来。一一佛所。净修世界海微尘数愿行。佛子当知。有须弥山微尘等风轮。持此莲华藏庄严世界海。最下风轮名曰平等。彼持一切宝光明地。次上风轮名种种宝庄严。持清净光宝地。次上风轮名功德势。持密宝地。次上风轮名曰宝焰。持日不坏宝地。次上风轮名普庄严。持具足宝光明地。次上风轮名离垢清净平等。持宝华焰地。次上风轮名曰方行。持一切真珠地。次上风轮名曰一切年。持一切时一日半月一月一年。次上风轮名普持势。持一切须弥山地。次上风轮名庄严光明。能持一切有。如是次上。有须弥山微尘等风轮。最上风轮名胜藏。持一切香水海。彼香水海中有大莲华。名香幢光明庄严。持此莲华藏庄严世界海。此世界海边有金刚山周匝围绕。尔时普贤菩萨。以偈颂曰</p>
<font SIZE="2">
<p>　</p>
</font>
<p>　于此莲华藏　　庄严世界海</p>
<p>　一切妙宝藏　　种种净光明</p>
<p>　一切微尘等　　过去佛所住</p>
<p>　昔于诸有海　　离垢悉清净</p>
<p>　无量大悲云　　充满诸众生</p>
<p>　舍离自己身　　如佛刹尘数</p>
<p>　于无量行海　　常修令清净</p>
<p>　是故莲华藏　　世界海庄严</p>
<p>　一切虚空界　　光明遍充满</p>
<p>　安住不可动　　胜风轮常持</p>
<p>　一切宝庄严　　妙风常流行</p>
<p>　卢舍那旷愿　　令国土严净</p>
<p>　如意宝遍布　　种种妙华敷</p>
<p>　以本愿力故　　处在于虚空</p>
<p>　坚固善安住　　一切宝庄严</p>
<p>　十方一切界　　放清净光云</p>
<p>　诸摩尼宝中　　无量菩萨云</p>
<p>　遍游十方国　　光明极炽盛</p>
<p>　宝华盛妙色　　庄严光明轮</p>
<p>　充满诸法界　　十方靡不遍</p>
<p>　一切众净宝　　悉放光明云</p>
<p>　十方诸世界　　一切皆充满</p>
<p>　灭除一切苦　　安立无上道</p>
<p>　妙色悉普照　　一切世界海</p>
<p>　于此莲华藏　　世界海之内</p>
<p>　一一微尘中　　见一切法界</p>
<p>　一切诸佛云　　放宝光明照</p>
<p>　是卢舍那刹　　有无量自在</p>
<p>　一切众生等　　莲华中诸佛</p>
<p>　兴种种无量　　自在变化云</p>
<p>　释梵诸天众　　及转轮圣王</p>
<p>　一切众生类　　皆悉得安住</p>
<p>　变化放光明　　悉与法界等</p>
<p>　一切光明中　　出诸佛妙音</p>
<p>　知诸众生心　　所念无有余</p>
<p>　无数方便门　　调伏群生类</p>
<p>　离一切颠倒　　常住于寂静</p>
<p>　无量光明云　　悉与法界等</p>
<p>　普贤所行智　　无上胜妙地</p>
<p>　于光庄严中　　皆悉具足闻　</p>
<p>佛子当知。此莲华藏世界海金刚围山。依莲华日宝王地住。彼有一切香水海。一切众宝遍布其地。金刚厚地不可破坏。出生一切众宝。又能明照一切世界。尔时普贤菩萨。以偈颂曰</p>
<font SIZE="2">
<p>　</p>
</font>
<p>　一切世界海　　有无量庄严</p>
<p>　宝轮无边色　　如来神力起</p>
<p>　庄严斫迦罗　　宝轮及香轮</p>
<p>　依住真珠轮　　及依种种宝</p>
<p>　坚固宝庄严　　阎浮檀净藏</p>
<p>　香光满十方　　照现斫迦罗</p>
<p>　持以坚固金刚宝　　金刚庄严不可坏</p>
<p>　种种众宝相庄严　　一切庄严清净法</p>
<p>　香水普流无量色　　散华摩尼栴檀香</p>
<p>　天衣遍覆华庄严　　众宝香华熏无量</p>
<p>　清净宝树云庄严　　普能照明一切身</p>
<p>　光明妙云悉具足　　树下安坐靡不照</p>
<p>　种种华香及幡盖　　一切菩萨充法界</p>
<p>　能说一切语言海　　是卢舍那转法轮</p>
<p>　彼处悉有珍宝幢　　一切宝树出光明</p>
<p>　卢舍那佛身清净　　彼庄严内一切见</p>
<p>　诸庄严中无数身　　如来变化色无量</p>
<p>　充满一切十方界　　调伏众生无限量</p>
<p>　一切庄严出妙声　　卢舍那佛所愿轮</p>
<p>　随其清净佛刹海　　佛自在力皆悉闻　</p>
<p>彼大斫迦罗山内世界海中。有不可破坏摩尼宝王。映现一切众生之身。众宝莲华以为庄严大地。一切庄严妙云皆悉充满。一切妙香而以熏之。以三世佛刹庄严而庄严之。尔时普贤菩萨。以偈颂曰</p>
<font SIZE="2">
<p>　</p>
</font>
<p>　其地平正净圆满　　斫迦罗内不可坏</p>
<p>　平等安住甚清净　　种种杂宝而庄严</p>
<p>　金刚宝地可悦乐　　宝轮罗网弥覆上</p>
<p>　种种宝华为庄严　　杂种宝衣珍妙轮</p>
<p>　随次遍布一切地　　菩萨天冠宝璎珞</p>
<p>　离垢庄严光明照　　妙香碎宝悉充满</p>
<p>　光明众宝华庄严　　普放一切满十方</p>
<p>　宝华遍覆一切地　　悉能长养佛功德</p>
<p>　兴一切云满虚空　　光明普照不可尽</p>
<p>　光明悉满一切刹　　具说佛法甘露味</p>
<p>　悉入一切佛所愿　　常能广见三世法</p>
<p>　随顺菩萨大士行　　于此大地皆悉见</p>
<p>　此清净地宝庄严　　一切佛刹悉来入</p>
<p>　其地一一微尘中　　一切佛刹亦悉入</p>
<p>　众宝妙华庄严藏　　十方菩萨常往来</p>
<p>　常闻菩萨一切愿　　及诸菩萨自在德</p>
<p>　有宝光明相庄严　　离垢严净出光明</p>
<p>　示现一切诸佛法　　充满法界如虚空</p>
<p>　有得普贤所愿者　　诸佛境界无量智</p>
<p>　彼得无量胜自在　　能入无边佛刹海　</p>
<p>彼大地处。有不可说佛刹微尘等香水海。众宝庄严。一切香摩尼宝王。以为其岸。宝王罗网弥覆其上。众宝色水盈满其中。一切众华皆悉开敷。细末栴檀以香其水。常出如来妙音不绝。众香次第普熏十方。杂宝阶道真珠栏楯。众宝潮浪出妙音声。恒沙佛刹微尘数等宝华楼阁。周匝围绕。无量佛刹微尘等众宝华城。以周其外。十大千世界微尘数华。一一莲华各十由旬。开敷鲜茂遍布水上。其香普熏一切世界。十佛国土尘数香树。以为庄严。尔时普贤菩萨。以偈颂曰</p>
<font SIZE="2">
<p>　</p>
</font>
<p>　于彼严净大地处　　香水宝海而庄严</p>
<p>　清净宝地常安住　　金刚坚固不可坏</p>
<p>　众香宝王以为岸　　宝云光明如日照</p>
<p>　真珠宝华妙璎珞　　离垢清净普庄严</p>
<p>　清净香水湛然满　　众宝华光为旋流</p>
<p>　妙声悦乐常不断　　自在普闻佛世界</p>
<p>　众珍校饰净阶道　　宝庄严地安不动</p>
<p>　真珠妙宝为栏楯　　光明宝华可悦乐</p>
<p>　宝树罗生缘道侧　　摩尼宝乐焕明耀</p>
<p>　演出无量和雅声　　庄严净音叹三宝</p>
<p>　香水柔软湛然满　　分陀利华遍围绕</p>
<p>　一切香华出光明　　清净具足而庄严</p>
<p>　于宝幢中有光明　　垂宝旗幡而庄严</p>
<p>　摩尼宝网出妙声　　闻者能入一切智</p>
<p>　众宝华城甚微妙　　无量宝色净光明</p>
<p>　十方世界靡不照　　一切具足光严饰</p>
<p>　垣墙周匝而围绕　　种种杂宝为庄严</p>
<p>　清净宝焰相任持　　具足庄严宝香海</p>
<p>　卢舍那佛过去行　　令佛刹海甚清净</p>
<p>　无数无量无边际　　彼处一切自在转　</p>
<p>一一香水海。有四天下微尘数香水河围绕。种种宝华弥覆其上。彼诸香水河。从佛眉间白毫相出。摩尼宝王泛上随流。尔时普贤菩萨。以偈颂曰</p>
<font SIZE="2">
<p>　</p>
</font>
<p>　离垢清净香水流　　金刚宝华悉弥覆</p>
<p>　众宝轮地布金沙　　无量珍琦普庄严</p>
<p>　净妙阶道七宝成　　诸栏楯上植莲华</p>
<p>　真珠宝华常敷荣　　悬杂华鬘为庄严</p>
<p>　一切宝光微妙色　　清净香水杂宝流</p>
<p>　种种宝华为波浪　　众音谐雅演佛声</p>
<p>　栴檀宝末和清流　　无量杂宝为回复</p>
<p>　普出种种香光焰　　常流一切十方界</p>
<p>　一切香河出无量　　杂种妙胜诸珍宝</p>
<p>　众宝积集为华盖　　光明普照香水河</p>
<p>　十方无量世界中　　佛光明照见宝王</p>
<p>　如来道场宝轮地　　众宝香河盈流满</p>
<p>　诸宝罗网相扣摩　　演佛音声常不绝</p>
<p>　一切菩萨诸佛法　　普贤大士所修行</p>
<p>　诸佛世尊愿音声　　于彼宝岸常得闻</p>
<p>　一切如来过去行　　皆悉遍闻十方国</p>
<p>　一切香河诸旋流　　一切菩萨功德云</p>
<p>　渐渐盈满诸法界　　见一切刹无不至</p>
<p>　彼诸一切香水河　　净宝王云弥覆上</p>
<p>　佛白毫相出宝王　　其光明耀等如来　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>