<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第二十五</p>
<p>　　　　东晋天竺三藏佛驮跋陀罗译</p>
<p>　　十地品第二十二之三</p>
<p>　诸菩萨闻是　　第四地行法</p>
<p>　心皆怀喜悦　　踊跃无有量</p>
<p>　雨天众宝华　　雰雰如雪下</p>
<p>　咸赞言善哉　　金刚藏大士</p>
<p>　他化自在王　　与诸眷属等</p>
<p>　于上虚空中　　心皆大欢喜</p>
<p>　放众妙光明　　作天诸妓乐</p>
<p>　歌叹佛功德　　及诸菩萨众</p>
<p>　天诸采女等　　各以清妙音</p>
<p>　同声称赞佛　　而说如是言</p>
<p>　世尊久远来　　勤苦所求愿</p>
<p>　无上正真道　　于今始乃得</p>
<p>　利益天人者　　久乃得奉见</p>
<p>　释迦牟尼佛　　今至于天宫</p>
<p>　从久远已来　　大海相始动</p>
<p>　久远无量世　　今乃放妙光</p>
<p>　众生从久远　　今始得安乐</p>
<p>　久乃方得闻　　大慈悲德音</p>
<p>　度诸功德岸　　久远今乃值</p>
<p>　圣王能悉破　　憍慢我心等</p>
<p>　无比可恭敬　　而今得供养</p>
<p>　能开诸天道　　使得一切智</p>
<p>　世尊甚清净　　无量如虚空</p>
<p>　不染于世法　　如莲华在水</p>
<p>　处世最高大　　犹如巨海中</p>
<p>　须弥大山王　　是故欢喜礼</p>
<p>　如是诸天女　　各以众妙音</p>
<p>　敬心歌颂已　　默然而观佛</p>
<p>　解脱月菩萨　　请金刚藏言</p>
<p>　愿说得五地　　行相之因缘　</p>
<p>金刚藏菩萨语解脱月菩萨言。佛子。菩萨摩诃萨已具足第四地。欲得第五地。当以十平等心。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七道非道净平等。八行知见净平等。九诸菩提分法转胜净平等。十化众生净平等。菩萨以是十平等心。得入第五地。菩萨住难胜地。善修菩提法故。深心清净故。求转胜道故。则能得佛。是菩萨得大愿力故。慈悲心不舍一切故。得念慧道力故。修习福慧不舍故。出生方便故。欲得转胜道上地明观法故。受诸佛神力所护故。生定不退心故。如实知是苦圣谛。是苦集谛。是苦灭谛。是苦灭道谛。是菩萨善知世谛。善知第一义谛。善知相谛。善知差别谛。善知说谛。善知事谛。善知生起谛。善知尽无生谛。善知入道谛。善知一切菩萨次第成就诸地起如来智谛。菩萨随众生意。令欢喜故。知世谛究竟一乘故。知第一义谛。分别诸法自相故。知相谛诸法各异故知差别谛。分别阴界入故。知说谛以身心苦恼故。知苦谛诸趣生相续故。知集谛毕竟灭一切恼故。知灭谛至不二法故。知道谛以一切种智。知一切法。次第成一切菩萨地故。知如来智谛以信解力故。知非得无尽谛智。菩萨如是以此诸谛智。如实知一切有为法。虚伪诳诈。假住须臾。诳惑凡人。菩萨尔时于众生中。大悲转胜。生大慈光明。得如是智慧力。不舍一切众生。常求佛智慧。如实观一切有为法先际后际。知众生从先际无明有爱故生。流转生死。于五阴归处。不能动发。增苦恼聚。是中无我。无我所。无众生。无人。无知者。无寿命者。后际亦如是。如是无所有。而愚痴贪着。不知究竟有出无出。又作是念。凡夫众生甚为可怪。无明痴故。有无量身。已灭今灭当灭。如是生死。不能于身生厌离想转更增长五道苦轮。生死水漂不能得返。归五阴舍不能舍离。不知不畏四大毒蛇。不能拔出憍慢见箭。不能灭除贪恚痴火。不能破坏无明愚闇。不能干竭爱着大海。不求十力大圣导师。常随魔意于生死城。常为诸恶觉观所转。如是苦恼。孤穷众生无有救者。无有舍者。无有究竟道者。唯我一人独无等侣。修习福慧。以是资粮。令此众生。住毕竟净。乃至得一切法中无碍智力。如是思惟。从正观生于智力发愿。所作一切善根。皆为度众生故。为一切众生求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦。满其愿故</p>
<p>是菩萨住难胜地。不忘诸法故。名为念者。决定智慧故。名为智者。知经书意次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲倦者。常正忆念故。名为远离破戒者。深心求佛十力。四无所畏。十八不共法故。名为常念佛法者。常令众生离恶修善故。名为庄严佛国者。种诸福德。庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨方便中心无碍故。名为心无碍者。常乐教化众生故。名为昼夜远离余心者。菩萨如是行时。以布施教化众生。爱语利益同事。亦教化众生。又以色身示现。教化众生。亦以说法。教化众生。亦示诸菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益教化众生。菩萨如是修习。以大神力种种因缘方便道。教化众生。是菩萨虽种种因缘方便。心常在佛。不失善根。又复常求转胜利益众生法。是菩萨利益众生故。知世所有经书技艺。文章算数。金石诸性。治病医方。干消癞病。鬼着蛊毒等。妓乐歌舞。戏笑欢娱。国土城郭。聚落室宅。园林池观。华果药草。金银琉璃。珊瑚琥珀。砗磲码瑙。示诸宝聚。日月五星。二十八宿。占相吉凶。地动梦怪。身中诸相。布施持戒。摄伏其心。禅定神通。四无量心。四无色定。诸不恼乱。安众生事。哀众生故。出如此法。令入诸佛无上之法。菩萨住难胜地。值数百千万亿佛。恭敬供养。尊重赞叹。衣服饮食。卧具医药。亲近听法。闻法出家。而为法师。说法利益。得转胜多闻三昧。乃至过百千万亿劫。而不忘失。一切福德善根。转胜明净。譬如成炼真金。砗磲磨莹。其光转胜。菩萨住是地中。方便智慧力故。功德善根。转净明胜。下地不及。又如日月星宿。诸天宫殿。风持令去。不失法度。如是菩萨住难胜地。以方便思惟故。福德善根转倍明净。而不取证。亦不疾成于无上道。佛子。是名略说菩萨难胜地。菩萨住是地中。多作兜率陀天王。诸根猛利。悉能摧伏一切外道。有所作业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。佛子。是菩萨若欲勤行精进。须臾之间。得千亿三昧。乃至能示千亿菩萨。以为眷属。若以愿力神通自在。复过是数。若干百千万亿劫不可计知。时金刚藏菩萨欲重明此义。以偈颂曰</p>
<font SIZE="2">
<p>　</p>
</font>
<p>　诸菩萨具足　　四地行法已</p>
<p>　思惟三世佛　　戒心除疑悔</p>
<p>　道非道知见　　菩提化众生</p>
<p>　如是平等观　　得入第五地</p>
<p>　四念处为弓　　信五根为箭</p>
<p>　四正勤为马　　四如意为车</p>
<p>　五力以为铠　　破诸烦恼贼</p>
<p>　勇健不退转　　直入第五地</p>
<p>　惭愧无垢衣　　净戒以为香</p>
<p>　七觉为华鬘　　禅定为涂香</p>
<p>　智慧与方便　　种种念庄严</p>
<p>　如是则得入　　陀罗尼园林</p>
<p>　四如意为足　　正念为头项</p>
<p>　慈悲明净眼　　利智慧为牙</p>
<p>　以空无我吼　　破诸烦恼贼</p>
<p>　如是人师子　　能入第五地</p>
<p>　是菩萨已得　　住于第五地</p>
<p>　转修胜净法　　皆为佛道故</p>
<p>　常行慈悲心　　未曾有厌倦</p>
<p>　常为修习此　　第五地行法</p>
<p>　深集二资粮　　福德及智慧</p>
<p>　种种方便力　　上地明观法</p>
<p>　常为佛所护　　得成于念慧</p>
<p>　次第能善观　　如实知诸谛</p>
<p>　苦集灭止道　　世相第一事</p>
<p>　说生起差别　　无生如来智</p>
<p>　如是观诸谛　　心微妙清净</p>
<p>　虽未能逮得　　无障碍解脱</p>
<p>　以能有智慧　　及与信力故</p>
<p>　得胜于一切　　世间诸智慧</p>
<p>　如是观诸谛　　悉知有为法</p>
<p>　虚伪不真实　　无一坚固相</p>
<p>　能得于诸佛　　慈悲光明分</p>
<p>　为诸众生故　　专心求佛慧</p>
<p>　知有为先后　　众生甚可愍</p>
<p>　堕在无明闇　　爱因缘所系</p>
<p>　是菩萨能灭　　世间之苦恼</p>
<p>　知法无寿者　　犹如草木等</p>
<p>　众生常以二　　烦恼因缘故</p>
<p>　从于先世来　　后世亦如是</p>
<p>　相续不断绝　　不能尽苦边</p>
<p>　于此生愍伤　　我当度脱之</p>
<p>　不能出五阴　　不畏四大害</p>
<p>　不拔诸邪箭　　不灭三毒火</p>
<p>　不除无明闇　　堕在大爱海</p>
<p>　无有智慧眼　　离大导师故</p>
<p>　知如是事已　　转加勤精进</p>
<p>　有所作起业　　皆为度众生</p>
<p>　常住正念慧　　有道有惭愧</p>
<p>　坚心觉随智　　转更令增益</p>
<p>　修福慧无厌　　持戒不羸弱</p>
<p>　求多闻无倦　　正修净佛土</p>
<p>　种相好音声　　因缘无厌足</p>
<p>　所作诸善业　　皆为利众生</p>
<p>　为利世间故　　造立经书等</p>
<p>　金石性医方　　歌舞戏笑事</p>
<p>　堂阁及园林　　衣服诸饮食</p>
<p>　示种种宝聚　　令众得欢喜</p>
<p>　占日月五星　　及二十八宿</p>
<p>　地动吉凶相　　梦书诸怪事</p>
<p>　布施净戒等　　离欲修禅定</p>
<p>　四无量神通　　安乐世间故</p>
<p>　大智慧菩萨　　得此难胜地</p>
<p>　供养万亿佛　　从佛而听法</p>
<p>　所修诸善根　　皆悉得明净</p>
<p>　犹如砗磲宝　　莹磨于真金</p>
<p>　譬如宝宫殿　　风持不失法</p>
<p>　世法所不染　　如莲华在水</p>
<p>　菩萨住是地　　多作兜率王</p>
<p>　诸根转猛利　　破诸外道见</p>
<p>　所作诸善业　　皆为佛智慧</p>
<p>　得佛力无畏　　能度诸众生</p>
<p>　是菩萨勤修　　转胜精进力</p>
<p>　即能得千亿　　深妙诸三昧</p>
<p>　供养千亿佛　　动千亿世界</p>
<p>　随其所愿力　　过是数无量</p>
<p>　如是第五地　　种种诸方便</p>
<p>　上智慧大人　　如法解说竟　</p>
<p>　　第六地</p>
<font SIZE="2">
<p>　</p>
<p>　</p>
<p>　</p>
</font>
<p>　诸菩萨闻说　　上地之行相</p>
<p>　在于虚空中　　雨众妙珍宝</p>
<p>　放清净光明　　供养于世尊</p>
<p>　咸赞言善哉　　善哉金刚藏</p>
<p>　无量亿诸天　　心皆大欢喜</p>
<p>　于上虚空中　　雨种种珍宝</p>
<p>　光明相绮错　　微妙甚可乐</p>
<p>　香华诸璎珞　　幡盖散佛上</p>
<p>　他化自在王　　与诸眷属等</p>
<p>　雨众妙宝物　　雰雰如雪下</p>
<p>　歌颂供养佛　　称叹金刚藏</p>
<p>　咸赞言善哉　　快说诸地行</p>
<p>　千万亿天女　　于上虚空中</p>
<p>　作天众妓乐　　歌叹佛功德</p>
<p>　咸作如是言　　如来之所说</p>
<p>　微妙无有量　　能灭诸烦恼</p>
<p>　诸法本性空　　无有毫末相</p>
<p>　空无有分别　　同若如虚空</p>
<p>　无有去住相　　亦无有戏论</p>
<p>　本来常清净　　如如无分别</p>
<p>　若人能通达　　一切诸法性</p>
<p>　于有于无中　　其心不动摇</p>
<p>　但以大悲心　　为度诸众生</p>
<p>　是名诸佛子　　从佛口法生</p>
<p>　常行于布施　　利益诸众生</p>
<p>　本来虽清净　　持戒而坚心</p>
<p>　虽本心无伤　　而行于忍辱</p>
<p>　虽知法性离　　而行于精进</p>
<p>　虽先灭烦恼　　而入于诸禅</p>
<p>　虽先解法空　　而分别诸法</p>
<p>　寂灭智虽多　　而求利世间</p>
<p>　能灭诸恶者　　名之为大人</p>
<p>　如是诸天女　　百千种妙音</p>
<p>　称赞歌颂已　　默然而观佛</p>
<p>　解脱月菩萨　　请金刚藏言</p>
<p>　当以何行相　　得成第六地</p>
<p>金刚藏菩萨言。佛子。菩萨摩诃萨已具足五地。欲入六地。当以十平等法。何等为十。一以无性故。一切法平等。二以无相故。一切法平等。三以无生故。一切法平等。四以无成故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月故。一切法平等。十以有无不二故。一切法平等。菩萨以是十平等法。得入第六地。菩萨如是观一切法性。能忍随顺得第六地。无生法忍虽未现前。心已成就明利顺忍。是菩萨观一切法如是相。大悲为首。增长大悲故。观世间生灭相。作是念。世间所有受身生处。皆以贪着我故。若离着我。则无生处。一切凡夫。常随邪念。行邪妄道。愚痴所盲。贪着于我。习起三行。罪行福行不动行。以是行故。起有漏心种子。有漏有取心故。起生死身。所谓业为地。识为种子。无明覆蔽。爱水为润。我心溉灌种种诸见。令得增长。生名色芽。因名色故生诸根。诸根合故有触。从触生受。乐受故生爱。爱增长故有取。取因缘故有有。于有起五阴身名为生。五阴变名为老。五阴灭名为死。老死因缘。有忧悲热恼。众苦聚集。是十二因缘。无有集者。无有散者。缘合则有。缘散则无。菩萨如是。于六地中。随顺观十二因缘。又作是念。不如实知第一义故有无明。无明起业是名行。依行有初识。与识共生有四取阴。依止取阴有名色。名色成就有六入。根尘合故有触。触因缘生受。贪乐受名为爱。爱增长名为取。从取起业名为有。业报五阴名为生。五阴变名为老。五阴坏名为死。死别离时。贪着心热名为悲。发声啼哭。五识为苦。意识为忧。忧苦转多名为恼。如是但生大苦积聚。是十二因缘。无我无我所。无作者。无使作者。若有作者。则有作事。若无作者。则无作事。第一义中。无作者。无作事。又作是念。三界虚妄。但是心作。十二缘分。是皆依心。所以者何。随事生欲心。是心即是识。事是行。行诳心故名无明。识所依处名名色。名色增长名六入。三事和合有触。触共生名受。贪着所受名为爱。爱不舍名为取。彼和合故名为有。有所起名为生。生变名为老。老坏名为死。又无明有二种作。一者缘中痴。二者为行作因。行亦有二种作。一者生未来世果报。二者与识作因。识亦有二种作。一者能受生。二者与名色作因。名色亦有二种作。一者令识起相续。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者于可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。又无明缘诸行者。无明令行不断。助成行故。行缘识者。令识不断助成识故。识缘名色者。令名色不断助成名色故。乃至生缘老死忧悲苦恼者。令死不断助成死故。无明灭故则诸行灭。乃至生灭故老死忧悲苦恼灭。因灭故果亦灭。又无明爱取是三分。不断烦恼道。行有二分。不断业道。余因缘分。不断苦道。先后际相续故。是三道不断。是三道离我我所而有生灭。又无明及行是过去事。识名色六入触受是现在事。爱取有生老死是未来事。于是有三世转。无明灭故诸行灭。名为断。三世相续说。又十二因缘说名三苦。无明行识名色六入名为行苦。触受名为苦苦。爱取有生老死忧悲苦恼名为坏苦。无明灭故诸行灭。乃至生灭故老死灭。名为断三苦相续说。又因无明诸行生。无明灭诸行灭。以诸行性空故。余亦如是。无明因缘诸行生。以生缚说。无明灭故诸行灭。以灭缚说。余亦如是。又无明因缘诸行生。是随顺无所有观说。无明灭诸行灭。是随顺尽观说。余亦如是。如是逆顺十种观十二因缘法。所谓因缘分次第。心所摄。自助成法。不相舍离。随三道行。分别先后际。三苦差别。从因缘起。生灭缚。无所有尽观</p>
<p>是菩萨随十二因缘。无我无人。无众生。无寿命者。离作者使作者。无主属众因缘。如是观时。空解脱门现在前。灭此事余不相续故。无相解脱门现在前。知此二种更不乐有唯大悲心教化众生。无愿解脱门现在前。菩萨修行三解脱门。离彼我相。离作者受者相。离有无相。悲心转增。以悲心故。勤行精进。未满菩提法欲令满足。菩萨作是念。有为法和合故增。离散则减。缘具故增。不具则减。我知有为法过故。不应和合。具诸因缘。化众生故。亦不毕竟灭有为法。菩萨如是知有为法无性。离坚固相。无生无灭。与大慈悲和合。不舍众生。即得无障碍般若波罗蜜光明现在前。得是智慧具足修集阿耨多罗三藐三菩提因缘。而不住有为法。观有为法性寂灭相。亦不住其中。欲具足无上菩提法故。菩萨住现前地。得胜空三昧。性空三昧。第一义空三昧。究竟空三昧。大空三昧。合空三昧。生空三昧。如实离虚妄空三昧。略空三昧。离分别不分别空三昧。如是等万空三昧门现在前。无相无愿三昧亦如是。是菩萨住现前地。深心。决定心。真心。甚深心。不转心。不舍心。广心。无边心。乐智心。慧方便和合心。如是等心。转胜增长。随顺阿耨多罗三藐三菩提。一切论师不能倾动。入于智地。转声闻辟支佛地。决定向佛智。一切众魔。及诸烦恼。所不能坏。安住菩萨智慧明中。修空无相无愿解脱门。专以智慧方便行助菩提法。是菩萨住现前地。于般若波罗蜜偏胜。得明上顺忍。以顺是法无有违逆。菩萨住现前地。得见数百千万亿佛。恭敬供养。尊重赞叹。衣服饮食。卧具医药。亲近诸佛。于诸佛所。听受正法。如说修行。令佛欢喜。是人转胜。知佛法藏。乃至无量百千万亿劫一切善根。转妙明净。譬如真金。以琉璃磨莹光色转胜。菩萨住现前地。以慧方便故。一切善根。转胜明净。余地不及。譬如月明。能令众生。身得清凉。四种风吹不能遏绝。菩萨住现前地。善根转胜。能灭众生烦恼之火。四种恶魔所不能坏。诸佛子。是名略说菩萨现前地。菩萨住是地。多作善化自在天王。智慧猛利能破一切增上慢者。声闻问难不能穷尽。有所施作。布施爱语利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生为依止者。是菩萨若欲勤行精进。于须臾间。得百千亿三昧。乃至能示百千亿菩萨。以为眷属。若以愿力。能过是数。若干百千万亿劫。不可计知。时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　诸菩萨已得　　具足五地行</p>
<p>　知诸法无性　　无相无生灭</p>
<p>　本来常清净　　无有诸戏论</p>
<p>　诸法常离相　　不取亦不舍</p>
<p>　性空犹如幻　　离二无分别</p>
<p>　随顺如是行　　得入第六地</p>
<p>　住明利顺忍　　以智慧力故</p>
<p>　观察于一切　　世间生灭相</p>
<p>　悉知诸世间　　皆从无明有</p>
<p>　无明若灭者　　则无有世间</p>
<p>　观察因缘法　　随顺第一义</p>
<p>　而不坏缘报　　所作及假名</p>
<p>　如实无作者　　亦无有受者</p>
<p>　如是观有为　　如云无实事</p>
<p>　不知真谛义　　名之为无明</p>
<p>　从是则生思　　身口业行果</p>
<p>　从行故有识　　即生于名色</p>
<p>　如是次第起　　生死苦恼聚</p>
<p>　了达于三界　　但从贪心有</p>
<p>　知十二因缘　　在于一心中</p>
<p>　如是则生死　　但从心而起</p>
<p>　心若得灭者　　生死则亦尽</p>
<p>　无明二种作　　缘痴作于业</p>
<p>　乃至于老死　　坏散五阴聚</p>
<p>　从于此事边　　具出于苦恼</p>
<p>　是事若尽者　　苦恼则亦灭</p>
<p>　无明若具足　　相续则不灭</p>
<p>　因缘若尽者　　相续则亦断</p>
<p>　无明及爱取　　即是烦恼道</p>
<p>　行及有是业　　余分则是苦</p>
<p>　痴行为过去　　识名色六入</p>
<p>　触受是现在　　余则未来世</p>
<p>　痴业识名色　　六入名为行</p>
<p>　触受是苦苦　　余分则是坏</p>
<p>　痴从众缘生　　则有于诸缚</p>
<p>　众缘若灭者　　诸缚则亦断</p>
<p>　从因而生果　　因灭则果灭</p>
<p>　如是观诸法　　自性则皆空</p>
<p>　随顺于无明　　则有诸世间</p>
<p>　若能不随顺　　是则断于有</p>
<p>　从是则有是　　是无则无是</p>
<p>　如是十种观　　甚深因缘法</p>
<p>　因缘分次第　　去来及现在</p>
<p>　作不舍一心　　分别有三道</p>
<p>　三种苦差别　　生灭于缚法</p>
<p>　无所有及尽　　能行逆顺观</p>
<p>　菩萨如是入　　十二因缘法</p>
<p>　知空如梦幻　　无作者受者</p>
<p>　如是观因缘　　智者修于空</p>
<p>　事灭不相续　　入于无相行</p>
<p>　知此二虚假　　于中无所愿</p>
<p>　但以大悲心　　愍度于众生</p>
<p>　如是诸大士　　修习解脱门</p>
<p>　悲心爱乐佛　　无量诸功德</p>
<p>　知诸有为法　　皆从和合有</p>
<p>　得万空三昧　　无相无愿定</p>
<p>　智慧转增进　　入于上顺忍</p>
<p>　得于诸菩萨　　无碍智解脱</p>
<p>　如是诸善根　　转胜利明净</p>
<p>　供养无量佛　　诸佛所称赞</p>
<p>　于诸如来所　　出家学佛道</p>
<p>　入佛诸法藏　　善根转增长</p>
<p>　犹以琉璃宝　　莹磨于真金</p>
<p>　光明转清净　　余所不能及</p>
<p>　如月行虚空　　清凉被一切</p>
<p>　四种风所吹　　不能令遏绝</p>
<p>　菩萨智慧光　　灭诸烦恼火</p>
<p>　四魔不能坏　　其义亦如是</p>
<p>　菩萨住是地　　多作善化王</p>
<p>　诸根悉猛利　　能破增上慢</p>
<p>　所作诸善业　　皆悉随智慧</p>
<p>　声闻诸问难　　不能得穷尽</p>
<p>　是佛子若欲　　如是勤精进</p>
<p>　须臾即能得　　百千亿三昧</p>
<p>　见于百千亿　　十方世界佛</p>
<p>　如秋清凉时　　月光明净好</p>
<p>　如是第六地　　深妙难知见</p>
<p>　声闻所不了　　大士略说竟　</p>
<p>　　第七地</p>
<font SIZE="2">
<p>　</p>
</font>
<p>　尔时诸天众　　在于虚空中</p>
<p>　雨香华珍宝　　如云散佛上</p>
<p>　踊跃发妙音　　咸赞言善哉</p>
<p>　善哉金刚藏　　善知第一义</p>
<p>　无量功德聚　　人中之莲华</p>
<p>　说此上妙行　　利益诸世间</p>
<p>　他化自在王　　雨光明宝华</p>
<p>　雰雰而供养　　除忧烦恼者</p>
<p>　诸天及天王　　咸发如是言</p>
<p>　若闻此地义　　则为得大利</p>
<p>　时作百千种　　上妙诸妓乐</p>
<p>　诸天女称赞　　承佛神力故</p>
<p>　诸佛最寂灭　　能转恶为善</p>
<p>　一切诸世间　　皆所共恭敬</p>
<p>　虽出过世间　　而示世间法</p>
<p>　知身同实相　　而示种种身</p>
<p>　虽以诸言音　　演说寂灭法</p>
<p>　而知于语言　　无有音声相</p>
<p>　能过百千土　　上妙供诸佛</p>
<p>　知身佛国土　　离相智自在</p>
<p>　虽教化众生　　而无彼我想</p>
<p>　广集大功德　　不于中起着</p>
<p>　以见取相故　　三毒火然世</p>
<p>　不取一切相　　慈悲起精进</p>
<p>　诸天及天女　　欢喜设供养</p>
<p>　如是赞叹已　　默然而观佛</p>
<p>　解脱月菩萨　　请金刚藏言</p>
<p>　大众皆清净　　愿说七地行　</p>
<p>金刚藏菩萨言。佛子。菩萨摩诃萨已具足第六地。欲入第七地。从方便慧起十妙行。何等为十。善修空无相无愿。而以慈悲心处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而庄严三界。毕竟寂灭诸烦恼焰。而为众生起灭贪恚痴烦恼焰法。随顺诸法如幻如梦如水中月不二相。而起分别种种烦恼。及不失业果报。知一切佛国土空如虚空皆是离相。而起净国土行。知一切佛法身无身。而起色身三十二相八十种好。以自庄严。知诸佛音声不可说寂灭相。而随一切。起种种庄严音声。知诸佛于一念中。通达三世。而知种种相。种种时。种种劫。得阿耨多罗三藐三菩提。随众生信解。作如是说。是名从慧方便生十妙行。菩萨摩诃萨修此妙行。如是方便慧现前故。名为入七地。是菩萨住七地。入无量众生界。入无量诸佛教化众生法。入无量世界。入诸佛无量清净国土。入无量诸法差别。入无量诸佛智得无上道。入无量诸劫数。入无量诸佛通达三世。入无量众生欲乐差别。入无量诸佛色身别异。入无量诸佛知众生志行诸根差别。入无量诸佛音声语言令众生欢喜。入无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量诸说大乘集成事。令众生得入。菩萨作是念。如是诸佛。有无量无边大势力。如是势力。我应修集。得此势力。不以分别。菩萨如是智慧思惟。修习大方便慧。安住佛智。以不动法故。常起种种度众生道。无有障碍。行住坐卧。皆悉能起度众生法。离诸阴盖。住诸威仪。常不远离如是想念。是菩萨于念念中。具足十波罗蜜。及十地行。何以故。是菩萨。于念念中。大悲为首。修习佛法。一切回向大智慧故。十波罗蜜者。菩萨以求佛道所修善根。与一切众生。是檀波罗蜜。能灭一切烦恼热。是尸波罗蜜。慈悲为首。于一切众生。心无所伤。是羼提波罗蜜。求善根无厌足。是毗梨耶波罗蜜。修道心不散。常向一切智。是禅波罗蜜。忍诸法不生门。是般若波罗蜜能起无量智门。是方便波罗蜜。求转胜智慧。是愿波罗蜜。诸魔外道不能沮坏。是力波罗蜜。于一切法相如实说。是智波罗蜜。如是念念中。具足十波罗蜜。是菩萨具足十波罗蜜时。四摄法。三十七品。三解脱门。一切助阿耨多罗三藐三菩提法。于念念中。皆悉具足。解脱月菩萨问金刚藏菩萨言。佛子。菩萨摩诃萨但七地具足助菩提法。一切诸地亦能具足。金刚藏言。佛子。菩萨摩诃萨于诸地中。皆悉具足助菩提法。远行胜故。于此地说。何以故。诸菩萨摩诃萨。于七地中。功行具足。入智慧神通道故。佛子。菩萨于初地发愿缘一切佛法故。具足助菩提法。二地除心恶垢故。具足助菩提法。三地愿转增长。得法明故。具足助菩提法。四地入道故。具足助菩提法。五地随顺行世间法故。具足助菩提法。六地入甚深法门故。具足助菩提法。此第七地起一切佛法故。具足助菩提法。何以故。菩萨摩诃萨。于此地中。得诸智慧所行道。以是力故。第八地自然得成。佛子。譬如二世界。一定清净。一定垢秽。是二中间。难可得过。欲过此界。当以神通。及大愿力。菩萨亦如是。行于杂道。难可得过。以大愿力。大智慧力。大方便力故。尔乃得过。解脱月言。第七菩萨。为是净行。为是垢行。金刚藏言。从欢喜地菩萨所行皆离罪业。何以故。回向阿耨多罗三藐三菩提故。随地所行清净不名为过。佛子。譬如转轮圣王。乘大宝象。游四天下。见诸众生。贫穷困恼。王虽无苦。而未离人。若舍王身。生于梵世。游千世界。现大威力。尔时乃名离于人身。菩萨亦如是。从初地在诸波罗蜜乘。知一切众生心所行事。及烦恼垢。不为烦恼垢之所污。虽乘善道不名为过。若舍一切所修功行。入于八地。尔时名为乘清净乘。悉知一切诸烦恼垢。不为烦恼垢之所污。乃名为过。诸佛子。菩萨住七地。过贪欲等诸烦恼垢。在此七地。不名有烦恼。不名无烦恼。何以故。一切烦恼不起故。不名有烦恼。贪求如来智慧。未满愿故。不名无烦恼</p>
<p>菩萨住七地。成就深净身口意业。是菩萨所有不善业随烦恼者。悉已舍离。所有善业常修习行。又世间经书。如五地说自然而得。于三千大千世界。最为希有。得为大师。唯除如来八地菩萨。无有众生深心妙行能与等者。是菩萨所有禅定神通解脱三昧。不随禅生。所欲自在。菩萨住远行地。于念念中。具足修集方便慧力。及一切助菩提法。转胜具足。能入菩萨善伏三昧。善思义三昧。进慧三昧。分别义藏三昧。如实分别法三昧。坚固安住三昧。知神通门三昧。净法界三昧。顺佛教三昧。种种义藏三昧。背生死向涅槃三昧。如是具足百万三昧。净治此地。是菩萨得是三昧智慧方便善清净故。深得大悲力故。名为过声闻辟支佛地趣佛智地。是菩萨住是地。无量身业无相行。无量口意业无相行。是菩萨清净行故。得无生法忍。照明诸法。解脱月菩萨言。佛子。菩萨住初地。有无量身业。无量口意业。已能过声闻辟支佛地。金刚藏菩萨言。缘大法故过。非实行力。第七地实行力故。一切声闻辟支佛所不能坏。譬如生在王家。即胜一切。何以故。地尊贵故。其身长大。智慧成就。尔乃真实。胜于一切。菩萨亦如是。初发心时。胜于二乘。以发大愿深心清净故。今住此地。以智慧力。胜于声闻及辟支佛。佛子。菩萨住七地。得甚深远离无行。身口意业转求胜法而不舍离。以转胜心故。虽行实际。而不证实际。解脱月言。佛子。菩萨从何地来。能入寂灭。金刚藏言。从六地来。能入寂灭。今住此地。于念念中。能入寂灭。而不证寂灭。是菩萨成就不可思议身口意业。行实际。而不证实际。譬如有人。乘船入海。善为行法。善知水相。不为水害之所沦没。如是菩萨住此七地。乘诸波罗蜜船。能行实际。而不证实际。菩萨如是以大愿力故。得智慧力故。从禅定智慧生大方便力故。虽深爱涅槃。而现身生死。虽眷属围绕。而心常远离。以愿力故。受生三界。不为世法之所污染。心常善寂。以方便力故。而还炽然。随行佛智。转声闻辟支佛地。至佛法藏。而现魔界。虽过四魔。而现魔行。虽现外道行。而不舍佛济。虽现身一切世间。而心常在出世间法。一切所有庄严之事。胜诸天龙夜叉乾闼婆阿修罗迦楼罗紧那罗摩睺罗伽。人非人。四天王。释提桓因。梵天王。而不舍乐法爱法。菩萨成就如是智慧。住远行地。值百千万亿那由他佛。恭敬供养。尊重赞叹。衣服饮食。卧具医药。供养诸佛。护持佛法。诸声闻辟支佛智慧问难所不能坏。是菩萨哀愍众生故。法忍转净。是菩萨无量百千万亿那由他劫。善根转胜。譬如真金。以诸好宝庄严间错。转胜明净。余金不及。菩萨亦如是。住远行地。一切善根从方便智慧生。转胜明净。无能坏者。譬如日光。星宿月光所不能及。一切泥水悉能干竭。菩萨亦如是。住远行地。善根转胜。一切声闻辟支佛所不能及。又能干竭烦恼污泥。诸佛子。是名略说菩萨摩诃萨远行地。菩萨住是地。多作他化自在天王。诸根猛利。能发众生悟道因缘。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能现百千亿那由他菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　深智慧定心　　具行六地已</p>
<p>　一时生方便　　智慧入七地</p>
<p>　行空无相愿　　而修慈悲心</p>
<p>　顺佛平等法　　而供养诸佛</p>
<p>　虽以智观空　　而修福无厌</p>
<p>　虽能严三界　　而心乐远离</p>
<p>　虽心常寂灭　　而起灭恶法</p>
<p>　行空不二相　　而行慈悲心</p>
<p>　虽观一切土　　空若如虚空</p>
<p>　而能善庄严　　清净诸佛土</p>
<p>　虽知诸佛身　　同法相无相</p>
<p>　而种三十二　　八十诸相好</p>
<p>　虽知音声法　　不可言说相</p>
<p>　而叹佛音声　　令一切欢喜</p>
<p>　虽知于诸佛　　一念中成道</p>
<p>　而示时劫刹　　引导诸众生</p>
<p>　如是知诸方　　则得法照明</p>
<p>　菩萨如是者　　即入第七地</p>
<p>　住是地能观　　无量众生行</p>
<p>　亦知于诸佛　　教化众生法</p>
<p>　世界及劫数　　诸法差别相</p>
<p>　又知诸众生　　种种之欲乐</p>
<p>　知说三乘法　　令众生信解</p>
<p>　我应修教化　　成就是众生</p>
<p>　以如是思惟　　方便慧和合</p>
<p>　于四威仪中　　常行如是道</p>
<p>　于一一念中　　能具菩提法</p>
<p>　所谓施戒等　　十种波罗蜜</p>
<p>　如是诸菩萨　　所修之福德</p>
<p>　皆与诸众生　　名檀波罗蜜</p>
<p>　灭除心恶垢　　名尸波罗蜜</p>
<p>　不为六尘伤　　羼提波罗蜜</p>
<p>　能起转胜法　　精进波罗蜜</p>
<p>　于是道不动　　名禅波罗蜜</p>
<p>　无生忍照明　　般若波罗蜜</p>
<p>　回向于佛道　　方便波罗蜜</p>
<p>　求于转胜法　　名愿波罗蜜</p>
<p>　无有能坏者　　名力波罗蜜</p>
<p>　能解如实说　　名智波罗蜜</p>
<p>　是助菩提法　　念念皆能摄</p>
<p>　发于广大愿　　缘于大法故</p>
<p>　初地中功德　　名之为具足</p>
<p>　第二地名为　　除诸心垢恶</p>
<p>　第三愿增明　　第四地入道</p>
<p>　第五随世行　　第六入深法</p>
<p>　得无生相分　　渐渐而增长</p>
<p>　第七集一切　　具菩提分法</p>
<p>　能起诸功德　　及以一切愿</p>
<p>　如是诸功德　　令后八地中</p>
<p>　一切诸所行　　自然得清净</p>
<p>　远行地难过　　大智力所能</p>
<p>　如二国中间　　难可得过度</p>
<p>　在于七地中　　不污如圣王</p>
<p>　虽住于此道　　不名一切过</p>
<p>　若到于第八　　菩萨智慧地</p>
<p>　尔时过意界　　住于智业中</p>
<p>　如梵王观世　　不得名为人</p>
<p>　菩萨罪不污　　如莲华在水</p>
<p>　菩萨住是地　　过诸贪欲等</p>
<p>　不名有烦恼　　亦不名灭尽</p>
<p>　入是正道中　　无有诸烦恼</p>
<p>　愿求佛道故　　不得名尽者</p>
<p>　于诸世间中　　经书技艺事</p>
<p>　文颂咒术等　　自然能明了</p>
<p>　修习诸禅定　　及诸神通等</p>
<p>　无量心利世　　是事皆能起</p>
<p>　尔时此菩萨　　过于二乘行</p>
<p>　安住第七地　　菩萨诸行中</p>
<p>　以初发心时　　大愿力故胜</p>
<p>　今于此地中　　自以智慧力</p>
<p>　犹如国王子　　生时姓尊贵</p>
<p>　后以功行成　　于诸人中尊</p>
<p>　住此得深智　　转发胜精进</p>
<p>　念念入寂灭　　而亦不取证</p>
<p>　如人善乘船　　入于大海中</p>
<p>　虽行深水难　　而不为所害</p>
<p>　菩萨行转胜　　方便智慧故</p>
<p>　功德悉备足　　非世所能知</p>
<p>　供养无量佛　　其心转清净</p>
<p>　如真金杂宝　　间错而庄严</p>
<p>　得佛智慧光　　干诸爱润水</p>
<p>　犹如日光明　　消涸于泥涝</p>
<p>　住是地多作　　他化自在王</p>
<p>　诸根悉猛利　　通达诸道果</p>
<p>　若欲勤精进　　得见百千亿</p>
<p>　那由他诸佛　　愿力复过是</p>
<p>　七地智慧净　　人天及二乘</p>
<p>　皆非其境界　　今已略说竟　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>