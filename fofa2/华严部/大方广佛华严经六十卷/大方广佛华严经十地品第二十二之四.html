<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第二十六</p>
<p>　　　　东晋天竺三藏佛驮跋陀罗译</p>
<p>　　十地品第二十二之四</p>
<p>　他化自在王　　诸天及菩萨</p>
<p>　闻说此上行　　心皆大欢喜</p>
<p>　雨上妙华香　　幡盖宝璎珞</p>
<p>　真妙摩尼珠　　散佛及大众</p>
<p>　天女于空中　　作种种妓乐</p>
<p>　供养于如来　　并及诸菩萨</p>
<p>　同以微妙音　　歌颂佛功德</p>
<p>　一切智慧者　　众生中最尊</p>
<p>　哀愍世间故　　现诸神通力</p>
<p>　华香珍宝等　　皆出如是音</p>
<p>　于一微尘中　　各示那由他</p>
<p>　无量数诸佛　　于中而说法</p>
<p>　于一微尘中　　见无量佛国</p>
<p>　须弥金刚围　　世间不迫迮</p>
<p>　于一微尘中　　见有三恶道</p>
<p>　天人阿修罗　　各各受业报</p>
<p>　闻诸佛国中　　一切佛妙音</p>
<p>　转无上法轮　　随应众生心</p>
<p>　诸佛世界中　　众生身种种</p>
<p>　随国土众生　　示现种种身</p>
<p>　一切诸天人　　皆悉同止住</p>
<p>　佛先观察已　　然后为说法</p>
<p>　众生悉知见　　微尘中佛国</p>
<p>　亦观旷大刹　　以佛威神故</p>
<p>　佛现如是等　　种种神通力</p>
<p>　若为众生说　　是事不可尽</p>
<p>　以是微妙音　　称叹于世尊</p>
<p>　心皆大欢喜　　默然而观佛</p>
<p>　解脱月菩萨　　请金刚藏言</p>
<p>　佛子愿演说　　入于八地行　</p>
<p>金刚藏菩萨言。佛子。菩萨摩诃萨。已习七地微妙行慧。方便道净。善集助道法。具大愿力。诸佛神力所护。自善根得力。常念随顺如来力。无畏。不共法。直心深心清净。成就福德智慧。大慈大悲不舍众生。修行无量智道。入诸法本来无生。无起无相。无成无坏。无来无去。无初无中无后。入如来智。一切心意识。忆想分别。无所贪着。一切法如虚空性。是名菩萨得无生法忍入第八地。入不动地名为深行菩萨。一切世间所不能测。离一切相。离一切想。一切贪着。一切声闻辟支佛所不能坏。深大远离。而现在前。譬如比丘得于神通。心得自在。次第乃入灭尽定。一切动心。忆想分别。皆悉尽灭。菩萨亦如是。菩萨住是地。诸勤方便身口意行。皆悉息灭。住大远离。如人梦中欲渡深水。发大精进。施大方便。未渡之间。忽然便觉。诸方便事。皆悉放舍。菩萨亦如是。从初已来。发大精进。广修道行。至不动地。一切皆舍。不行二心。诸所忆想。不复现前。譬如生梵世者。欲界烦恼不现在前。菩萨亦如是。住不动地。一切心意识不现在前。乃至佛心。菩提心。涅槃心。尚不现前。何况当生诸世间心。佛子。是菩萨随顺是地。以本愿力故。又诸佛为现其身。住在诸地法流水中。与如来智慧为作因缘。诸佛皆作是言。善哉善哉。善男子。汝得是第一忍。顺一切佛法。善男子。我有十力。四无所畏。十八不共法。汝今未得为得。是故勤加精进。亦莫舍此忍门。善男子。汝虽得此第一甚深寂灭解脱。一切凡夫离寂灭法。常为烦恼觉观所害。汝当愍此一切众生。又善男子。汝应念本所愿。欲利益众生。欲得不可思议智慧门。又善男子。一切法性。一切法相。有佛无佛。常住不异。一切如来不以得此法故说名为佛。声闻辟支佛亦得此寂灭无分别法。善男子。汝观我等无量清净身相。无量智慧。无量清净国土。无量方便。无量圆光。无量净音。汝今应起如是等事。又善男子。汝今适得此一法明。所谓一切法寂灭无有分别。我等所得无量无边。汝应精勤起此诸法。善男子。十方无量国土。无量众生。无量诸法差别。汝应如实通达是事。随顺如是智。是菩萨诸佛与如是等无量无边起智慧门因缘。以此无量门故。是菩萨能起无量智业。皆悉成就。诸佛子。若诸佛不与菩萨起智慧门者。是菩萨毕竟取于涅槃。弃舍利益一切众生。以诸佛与此无量无边起智慧门故。于一念中。所生智慧。比从初地已来乃至七地。百分不及一。无量无边阿僧祇分不及一。乃至算数譬谕所不能及。所以者何。先以一身修集功德。今此地中。得无量身修菩萨道。以无量音声。无量智慧。无量生处。无量清净国土。无量教化众生。供养给侍无量诸佛。随顺无量佛法。无量神通力。无量大会差别。无量身口意业。集一切菩萨所行道。以不动法故。佛子。譬人乘船欲渡大海。未至大海多用功力。入海以风。无复艰碍。一日之行过先功力。于百千岁。所不能及。菩萨亦如是。多集善根。乘大乘船。入菩萨所行大智慧海。不施功力。能近一切诸佛智慧。比本所行。若一劫。若百千万劫。所不能及。佛子。菩萨摩诃萨。至第八地。从大方便慧生。无功用心。在菩萨道。思惟诸佛智慧势力。知世界生。世界灭。世界成。世界坏。知以何业因缘集故世界成。何业因缘灭故世界坏。是菩萨知地水火风性小相。中相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地水火风。若干微尘。皆悉能知。知宝物若干微尘。众生身若干微尘。世界中万物微尘差别。分别众生大身小身。以若干微尘。成地狱身畜生身。饿鬼身。以若干微尘。成阿修罗身。天身。以若干微尘成。皆悉了知。是菩萨入如是分别微尘智。知欲色无色界坏。知欲色无色界成。知欲色无色界成坏。知欲色无色界小相。中相。无量相。知欲色无色界差别相。如是知三界。是名菩萨教化众生。助智明分。善分别众生身。善观所应生处。随众生生处。随众生身。而为受身。是菩萨现身遍满三千大千世界。随众生身。各各差别譬如日月于一切水皆现其像。若二若三。乃至无量无边不可思议不可说三千大千世界身遍其中。随众生身差别。而为受身。是菩萨成就如是智慧。于一世界。身不动摇。乃至不可说诸佛世界。随众生身。随所信乐。于佛大会。而现身像。若于沙门中。示沙门形色。婆罗门中。示婆罗门形色。刹利中。示刹利形色。居士中。示居士形色。四天王中。帝释中。魔中。梵天中。示梵天形色。乃至阿迦腻吒天中。示阿迦腻吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。所有不可说诸佛国中。随众生身信乐差别。现为受身。而实远离身相差别。常住平等。是菩萨知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。是菩萨如是知众生深心所乐。若于众生身。作己身。若于众生身作国土身。业报身。声闻身。辟支佛身。菩萨身。如来身。智身。法身。虚空身。若于国土身。作己身。业报身。乃至虚空身。若于业报身。作己身。乃至虚空身。若于己身。作众生身。国土身。业报身。声闻身。辟支佛身。菩萨身。如来身。智身。法身。虚空身。是菩萨知众生集业身。报身。烦恼身。色身。无色身。诸佛国土小相。中相。无量相。垢相。净相。广相。倒相。平相。方差别相。知业报身假名差别。声闻身假名差别。辟支佛身假名差别。菩萨身假名差别。知如来身。菩萨身。愿身。化身。住持身。相好庄严身。势力身。如意身。福德身。智身。法身。知智身善分别如实。知法身平等不坏相。知虚空身无量相。周遍相。无形相。是菩萨善知起如是诸身。则得命自在。心自在。财自在。业自在。生自在。愿自在。信解自在。如意自在。智自在。法自在</p>
<p>是菩萨得十自在。为不可思议智者。无量智者。广智者。不可坏智者。菩萨随如是智慧。毕竟常起无罪身业口业意业。身业随智行。口业随智行。意业随智行。般若波罗蜜增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。举要言之。菩萨住无动地。身口意所作。皆能集一切佛法。是菩萨住此地。离一切烦恼故。善住净心力。心常不离道故。善住深心力。不舍众生故。善住大悲力。救一切世间故。善住大慈力。不忘所闻法故。善住陀罗尼力。分别观察一切佛法故。善住一切乐说力。行无边差别世界故。善住神通力。不舍一切菩萨所行故。善住愿力。修集一切佛法故。善住波罗蜜力。善起一切种智故。善住如来力。是菩萨得如是智力。示一切所作。无有过咎。诸佛子。菩萨此地不可坏故。名为不动地。智慧不转故。名为不转地。一切世间不能测知故。名威德地。无色欲故。名童真地。随意受生故。名自在地。更不作故。名为成地。决定知故。名为究竟地。善发大愿故。名为变化地。不可坏故。名为住持地。先修善根故。名为无功力地。菩萨得如是智慧。名为入佛境界。名为佛功德所照明。名为随佛威仪行趣向佛法。常为诸佛神力所护。常为四天王。释提桓因诸梵王等之所奉迎。密迹金刚神。常随侍卫。善能出生诸禅三昧。能作无量诸身差别。于诸身中。皆有势力。得大果报神通力。于无边三昧中得自在。能受无量记。随众生成就处。示成阿耨多罗三藐三菩提。是菩萨入如是大智慧。善通达诸法。常放大智光明。度无碍法界道。善知世界道差别。能示一切诸功德。随意自在。善解先际后际。能入转魔道智。入如来行境界。能于无边世界。行菩萨道。以不转相故。此地名为不动。佛子。菩萨在不动地。善生禅定力故。常见无边诸佛。不舍供养供给诸佛。是菩萨于一一劫。一一世界中。数百千万亿那由他。无量无边阿僧祇佛。恭敬供养。尊重赞叹。亲近诸佛。从诸佛受世界差别等诸法明。是菩萨转深入如来法藏。问世界差别事。无能尽者。乃至百千万亿劫。说不可尽。又诸善根。转胜明净。譬如真金。众宝间错。为转轮王。所佩璎珞。一切人民。无能夺者。菩萨摩诃萨亦如是。住无动地。善根转净。一切声闻辟支佛。乃至七地菩萨所不能坏。菩萨住是地。以善分别智门故。智慧光明。灭除一切众生恼热。譬如千世界主大梵天王。能于一时。流布慈心。满千世界。亦能放光。遍照其中。菩萨摩诃萨亦如是。住不动地。能放身光。照十万佛刹微尘世界。灭除众生诸烦恼热。令得清凉。诸佛子。是名略说菩萨不动地。若广说者。无量亿劫所不能尽。菩萨住是地。多作大梵天王。主千世界。诸根猛利。与诸众生声闻辟支佛菩萨波罗蜜道。无有穷尽。说世界差别。无能坏者。所作善业。布施爱语。利益同事。皆不离念佛。不离念法。乃至不离念一切种智。常生是心。我当于众生。为首为胜。乃至于一切众生。为依止者。是菩萨若欲勤行精进。于须臾间。得百万三千大千世界微尘数三昧。乃至能示百万三千大千世界微尘数菩萨。以为眷属。若以愿力。神通自在。能过是数若干。百千万亿劫。不可计知。时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　菩萨住七地　　慧方便已净</p>
<p>　善集助道法　　大愿力所系</p>
<p>　诸佛神力护　　善根悉成就</p>
<p>　求于胜智慧　　能入第八地</p>
<p>　善集于福慧　　而有深慈悲</p>
<p>　离诸有量心　　心同如虚空</p>
<p>　如所说法中　　心得决定力</p>
<p>　如是得寂灭　　微妙无生忍</p>
<p>　诸法从本来　　无生亦无起</p>
<p>　无相无有成　　亦无去来义</p>
<p>　诸法初中后　　与如无分别</p>
<p>　无有心意行　　同若如虚空</p>
<p>　成就如是忍　　无有诸戏论</p>
<p>　得是不动地　　甚深寂灭行</p>
<p>　一切诸世间　　不能得测量</p>
<p>　一切诸心相　　皆悉已灭尽</p>
<p>　菩萨住是地　　心识无分别</p>
<p>　如入灭尽定　　无复忆念想</p>
<p>　犹如人梦中　　方便欲渡水</p>
<p>　觉则意廓然　　休息诸所作</p>
<p>　得是深忍已　　一切想念灭</p>
<p>　如生于梵天　　无欲界烦恼</p>
<p>　以本愿力故　　及佛今劝导</p>
<p>　如是第一忍　　是诸佛职位</p>
<p>　我等深智力　　无畏不共法</p>
<p>　汝今无有此　　当加勤精进</p>
<p>　汝虽得除灭　　一切烦恼火</p>
<p>　当观诸世间　　烦恼常炽然</p>
<p>　当念本所愿　　欲利诸众生</p>
<p>　悉遍知诸法　　广度于一切</p>
<p>　诸法实性相　　常住无变异</p>
<p>　二乘亦得此　　而不名为佛</p>
<p>　但以得无碍　　甚深微妙智</p>
<p>　通达三世故　　乃得名为佛</p>
<p>　是诸无等等　　天人所恭敬</p>
<p>　开是起智门　　令入诸佛法</p>
<p>　成就无边底　　无量妙智慧</p>
<p>　先所行诸法　　不及今一念</p>
<p>　如是诸菩萨　　得妙智慧地</p>
<p>　能在一念中　　身遍于十方</p>
<p>　入是智慧门　　行道疾无碍</p>
<p>　如行于海中　　大风力所济</p>
<p>　离诸功用心　　但在于智业</p>
<p>　观十方世界　　成坏及与住</p>
<p>　能知四大一　　亦知诸别异</p>
<p>　小中及无量　　种种差别相</p>
<p>　能数知三千　　大千世界尘</p>
<p>　亦知众生身　　四大微尘数</p>
<p>　诸天身众宝　　微尘数差别</p>
<p>　皆悉遍明了　　余亦如是知</p>
<p>　智慧因缘故　　心转得调柔</p>
<p>　为利诸众生　　遍诸世界身</p>
<p>　能于众生身　　而自作己身</p>
<p>　及以诸佛刹　　诸余种种身</p>
<p>　如日月停空　　影现一切水</p>
<p>　菩萨亦如是　　遍满大千界</p>
<p>　常住于法身　　湛然不移动</p>
<p>　于净心众生　　各现其身像</p>
<p>　随诸心所乐　　而现为受生</p>
<p>　于诸天人会　　悉皆示其身</p>
<p>　菩萨于因缘　　和合中自在</p>
<p>　乃至能随意　　为现于佛身</p>
<p>　众生国土身　　业报贤圣身</p>
<p>　智身与法身　　知皆同平等</p>
<p>　以是因缘故　　得如意神通</p>
<p>　为令世欢喜　　而现种种身</p>
<p>　能得于十种　　妙大自在智</p>
<p>　所作随智行　　顺于慈悲心</p>
<p>　诸佛所有法　　皆能善修习</p>
<p>　住三净戒中　　不动如须弥</p>
<p>　能得大菩萨　　所有十种力</p>
<p>　一切诸魔众　　皆所不能转</p>
<p>　常为诸佛护　　释梵所敬礼</p>
<p>　密迹金刚神　　常随而侍卫</p>
<p>　菩萨得是地　　功德无有量</p>
<p>　百千万亿劫　　说之不可尽</p>
<p>　亲近无数佛　　增益诸善根</p>
<p>　如真金杂宝　　庄严王璎珞</p>
<p>　菩萨在是地　　多作大梵王</p>
<p>　典领千国土　　功德无有量</p>
<p>　能以三乘教　　而无有穷尽</p>
<p>　慈心光普照　　灭诸烦恼热</p>
<p>　能于须臾间　　得百万三千</p>
<p>　大千世界数　　微尘诸三昧</p>
<p>　能见十方佛　　其数亦如是</p>
<p>　若以其愿力　　过是无有量</p>
<p>　今已略解说　　第八地妙相</p>
<p>　若广演说者　　千亿劫不尽　</p>
<p>　　第九地</p>
<font SIZE="2">
<p>　</p>
</font>
<p>　佛子演说此　　八地妙义时</p>
<p>　以佛神力故　　震动无量国</p>
<p>　一切智身出　　无量微妙光</p>
<p>　遍照十方界　　众生得安乐</p>
<p>　百千万菩萨　　住于虚空中</p>
<p>　设众妙供养　　诸天所无有</p>
<p>　自在大梵天　　并及他化王</p>
<p>　欢喜设妙供　　大海功德佛</p>
<p>　千万诸天女　　咸恭敬欢喜</p>
<p>　同以微妙音　　歌叹佛功德</p>
<p>　以佛神力故　　出如是妙法</p>
<p>　善行寂灭者　　无有诸恶心</p>
<p>　各在于其地　　善修菩萨行</p>
<p>　利益世间故　　遍游于十方</p>
<p>　示众以佛道　　心如空无碍</p>
<p>　诸菩萨神力　　上妙供养具</p>
<p>　胜十方人天　　福德之所致</p>
<p>　佛子乐智者　　以此示佛力</p>
<p>　于一国不动　　而现一切处</p>
<p>　利益于世间　　如满月明净</p>
<p>　灭一切音声　　语言诸想念</p>
<p>　而以诸音声　　说法犹如响</p>
<p>　若众生下劣　　其心厌没者</p>
<p>　示以声闻道　　令出于众苦</p>
<p>　若复有众生　　诸根少明利</p>
<p>　乐于因缘法　　为说辟支佛</p>
<p>　若人根明利　　饶益于众生</p>
<p>　有大慈悲心　　为说菩萨道</p>
<p>　若有无上心　　决定乐大事</p>
<p>　为示于佛身　　说无量佛法</p>
<p>　譬如幻化师　　示种种身色</p>
<p>　如是诸身相　　皆无有实事</p>
<p>　如是诸佛子　　善知智慧术</p>
<p>　能示一切行　　心离于有无</p>
<p>　千万诸天女　　同以微妙音</p>
<p>　如是歌叹已　　默然而观佛</p>
<p>　解脱月又言　　佛子大会净</p>
<p>　一心愿乐闻　　入九地正行　</p>
<p>金刚藏菩萨言。佛子。菩萨摩诃萨。以如是无量智慧。善观佛道。欲求转胜寂灭解脱。欲转胜思惟如来智慧。欲入如来深密法藏。欲观察不可思议大智慧。欲观察诸陀罗尼三昧重令清净。欲令神通广大。欲分别世界差别。欲修诸佛力无所畏不共法。无能坏者。欲顺行诸佛转法轮力。欲不舍所受大悲大愿。菩萨如是思惟。得入第九地。菩萨住此地。如实知善不善无记法行。知有漏无漏法行。世间出世间法行。思议不思议法行。定不定法行。声闻辟支佛法行。菩萨道法行。如来地法行。有为无为法行。随顺如是智慧。知菩提心所行难。知烦恼难。业难。诸根难。欲难。性难。直心难。使心难。生难。习气难。三聚差别难。知众生诸心差别相。庄饰世心相。速转心相。坏不坏心相。无形心相。无边自在心相。清净差别心相。垢无垢心相。缚解心相。谄曲质直心相。随道心相。皆如实知。是菩萨知烦恼深相。浅相。知心伴相。不相离相。知使缠差别相。知是心相应不相应相。随是生时得果报相。知三界中差别相。知爱痴见深入如箭相。知憍慢痴重罪相。知是三业因缘不断相。乃至如实知八万四千烦恼行差别相。是菩萨知诸业善不善无记相。分别不可分别相。心伴相。不相离相。自然尽相。行道尽相。种种集相。不失果报相。次第相。有报相。无报相。黑黑报相。白白报相。黑白黑白报相。非黑非白能尽业相。知业起相。受业法差别相。知无量因缘起业相。知世间业出世间业差别相。现报相生报相。后报相。随诸乘定相。不定相。乃至如实知八万四千诸业差别相。是菩萨知诸根软中上差别相。知先后际别异不别异相。知上中下相。知烦恼伴相。不相离相。随诸乘定相。不定相。淳熟相。未淳熟相。随根转相。易坏相。深取相相。增上相。不可坏相。转相。不转相。三世差别相。久远共生差别相。乃至如实知八万四千诸根差别相。是菩萨知诸欲软中上差别相。乃至如实知八万四千诸欲差别相。是菩萨知诸性软中上差别相。乃至如实知八万四千诸性差别相。是菩萨知直心软中上差别相。乃至如实知八万四千直心差别相。是菩萨知诸使共心生不共心生。心相应心不相应。无始来恼众生相。与一切禅定解脱神通相违相。三界系相。无量心不现前相。开烦恼门相。不知对治相。无所有相。无圣道开法门相。皆如实知。是菩萨知诸生差别相。所谓地狱。畜生饿鬼。阿修罗人天。色无色界。有想无想差别。业是田。爱是水。无明是覆。识是种子。后身是芽。名色共生而不相离。痴爱相续。欲生欲作欲受。不乐涅槃三界差别相续相。皆如实知。是菩萨知诸习气有起不起。随所生处有习气。随众生行有习气。随业烦恼有习气。善不善无记有习气。离欲有习气。随后身有习气。次第随趣有习气。久远不断持烦恼业。离则无法。皆如实知。是菩萨知众生定不定相。正定相。邪定相。不定相。正见中正定相。邪见中邪定相。离此二不定相。一一逆邪定相。五根正定相。离此二不定相。邪位邪定相。正位正定相。离此二不定相。深入邪聚难转相。修无上道因缘相。不定众生守护相。皆如实知。佛子。菩萨摩诃萨。随如是智。名为安住善慧地。菩萨住是地。知众生如是诸行差别相。随其解脱而与因缘。是菩萨化众生法。度众生法。如实知而为说法。声闻乘相。辟支佛乘相。菩萨乘相。如来地相。如实知。随众生因缘。而为说法。随心随根。随欲差别。而为说法。又随行处。随智慧处。而为说法。知一切行处。而为说法。随众生性。深入难处。而为说法。随趣随生。随烦恼。随习气转故说法。随乘令解脱故说法。是菩萨住此地。为大法师。守护诸佛法藏。入深妙义。用无量慧方便。四无碍智言辞说法。是菩萨常随四无碍智。而不可坏。何等为四。一法无碍。二义无碍。三辞无碍。四乐说无碍。是菩萨以法无碍智。知诸法自相。以义无碍智。知差别法。以辞无碍智。知说诸法不可坏。以乐说无碍智。知说诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名不断假名说。以乐说无碍智。知随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法说不可坏。以乐说无碍智。于一一世。得无边法明说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智方便。知诸法差别不可坏。以义无碍智。以比智如实知诸法差别。以辞无碍智。以世智。说诸法差别。以乐说无碍智。知善说第一义。复次以法无碍智。知诸法一相不坏。以义无碍智。知阴入界谛因缘法。以辞无碍智。以微妙音故。一切世间之所归趣。以乐说无碍智。所说转胜。能令众生。得无边法明。复次以法无碍智。知一乘究竟。摄一切无差别。以义无碍智。知诸乘差别。以辞无碍智。能说诸乘无差别。以乐说无碍智。以一法门说无边法明。复次以法无碍智。能入一切菩萨行智行法行随智行。以义无碍智。能分别说十地义差别。以辞无碍智。说随顺诸地道不可坏。以乐说无碍智。说一切行无边相。复次以法无碍智。知一切佛。于一念中得菩提。以义无碍智。知种种时。种种刹差别。以辞无碍智。随诸佛得道事差别说。以乐说无碍智。于一句法。无边劫说。而不穷尽。复次以法无碍智。知一切佛语。一切佛力。无畏。不共法。大慈大悲。无碍智。转法轮。一切种智。以义无碍智。知如来音声。说八万四千随众生心诸根欲乐差别行。以辞无碍智。以如来音声。说一切诸行不可坏。以乐说无碍智。以诸佛智力。随众生所乐音声说。菩萨摩诃萨。如是善知无碍智。安住第九地。名为得佛法藏。为大法师。得众义陀罗尼。众法陀罗尼。起智陀罗尼。众明陀罗尼。善慧陀罗尼。众财陀罗尼。名声陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随方便说。如是无量乐说差别门说法。是菩萨得如是无量陀罗尼门。能于无量佛所听法。闻已不忘。如所闻法。能以无量差别门。为人演说。是菩萨于一佛所。以百万阿僧祇陀罗尼。听受正法。如从一佛。余无量佛。亦复如是。是菩萨于礼敬佛时。所闻法明。非多学声闻得陀罗尼力。于十万劫。所能受持。是菩萨得如是陀罗尼力。无碍智乐说力。以说法故。在于法座。大千世界满中众生。随意说法。是菩萨在法座上。唯除诸佛。及受职菩萨。于一切中。最为殊胜。是菩萨处于法座。或以一音。欲令一切悉得解了。即得解了。或以种种音声。欲令一切各得开解。即得开解。或以默然但放光明。欲令一切各得解法。即得解法。或一切毛孔。皆出法音。或三千大千世界所有色无色物。皆出法音。或以一音。周满法界。欲令得解。即皆得解。是菩萨三千大千世界所有众生。以无量音声。一时问难。所问各异。是菩萨于一念中。悉受如是一切问难。以一音答。皆令开解。如是若二若三。若百若千。乃至不可说不可说三千大千世界满中众生广为说法。承佛神力。能为众生。广作佛事。倍复勤摄如是智明。于一尘中。有不可说不可说世界尘数大会。佛在此中。随众生心。而为说法。令一一众生。心得若干无量诸法。如一佛。一切诸佛。亦如是。如一微尘。一切十方世界。亦复如是。于是中生大忆念力。于一念中。从一切佛所受法明。不失一句。如上大会满中众生。以决定法明。演清净法。于一念中。令尔所众生。皆得开解。何况若干世界中众生。是菩萨住是地。善根转胜。深入诸佛行处。常与一切佛会。深入菩萨解脱。菩萨随顺。如是智。常见诸佛。于一一劫中。无量无边百千万亿以上供具。供养诸佛。于诸佛所。种种问难。通达诸陀罗尼。一切善根。转胜明净。佛子。如炼真金。具足庄严。为转轮王所著宝冠。一切小王无能夺者。菩萨亦如是。住善慧地。一切善根。转胜明净。声闻辟支佛。诸地菩萨所不能坏。是菩萨善根转明。能照众生烦恼难处。如大梵王。三千世界一切难处。皆悉能照。菩萨亦如是。住善慧地。善根明净。照诸众生烦恼难处。诸佛子。是名略说菩萨善慧地。若广说者。则无量无边劫。不可得尽。菩萨住是地。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。布施爱语。利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨。以为眷属。若以愿力。神通自在。复过是数。百千万亿那由他劫。不可计知</p>
<p>尔时金刚藏菩萨。欲重明此义。以偈颂曰</p>
<font SIZE="2">
<p>　</p>
</font>
<p>　诸菩萨随顺　　无量深智力</p>
<p>　第一最微妙　　一切世难知</p>
<p>　利益众生者　　能至第九地</p>
<p>　得入于诸佛　　秘密之法藏</p>
<p>　得微妙最上　　三昧陀罗尼</p>
<p>　广大神通力　　善入世界相</p>
<p>　智慧力决定　　能观诸佛法</p>
<p>　大愿悲心净　　得入第九地</p>
<p>　顺行此上地　　持诸佛法藏</p>
<p>　即能通诸法　　善不善无记</p>
<p>　有漏及无漏　　世间出世间</p>
<p>　是可思议法　　是不可思议</p>
<p>　知法定不定　　三乘具足相</p>
<p>　思惟分别此　　有为无为法</p>
<p>　起知如是法　　灭诸无明闇</p>
<p>　随顺是智心　　则为第一妙</p>
<p>　悉知一切难　　诸心差别相</p>
<p>　庄饰世轻易　　无边自在心</p>
<p>　烦恼深浅相　　心伴不离相</p>
<p>　知使缠差别　　随顺相续有</p>
<p>　知业种种杂　　各各差别相</p>
<p>　因灭果不失　　通达如是事</p>
<p>　又知于众生　　诸根软中上</p>
<p>　广大差别等　　先际后际相</p>
<p>　知欲软中上　　及诸性差别</p>
<p>　乃至能悉知　　八万四千种</p>
<p>　烦恼使难处　　无始来不灭</p>
<p>　皆与心共行　　系缚不可断</p>
<p>　知诸结使等　　但妄想分别</p>
<p>　无有方处所　　亦无定事相</p>
<p>　常不离于身　　又亦难得知</p>
<p>　禅定力能遮　　金刚道能断</p>
<p>　又能知诸生　　入六道差别</p>
<p>　爱润无明覆　　业田识是种</p>
<p>　生于后身芽　　名色共增长</p>
<p>　无始生死来　　相续在三界</p>
<p>　知诸天龙趣　　由烦恼业心</p>
<p>　若离于此法　　是则无所有</p>
<p>　一切诸众生　　皆在三趣中</p>
<p>　或没诸邪见　　或在于智道</p>
<p>　菩萨住是地　　悉知众生心</p>
<p>　诸根及欲乐　　种种差别义</p>
<p>　深心善思惟　　随宜而说法</p>
<p>　通达无碍智　　善以言辞说</p>
<p>　菩萨为法师　　犹如师子王</p>
<p>　牛王宝山王　　安住无所畏</p>
<p>　普于诸世界　　雨甘露法味</p>
<p>　犹如大龙王　　能雨满大海</p>
<p>　是菩萨善知　　法义辞无碍</p>
<p>　善能随顺行　　具足乐说力</p>
<p>　能得于百万　　阿僧祇总持</p>
<p>　能受诸佛法　　如海受龙雨</p>
<p>　菩萨得如是　　诸深妙清净</p>
<p>　无量陀罗尼　　诸三昧力故</p>
<p>　能于一念中　　得见无量佛</p>
<p>　闻已净梵音　　演说妙法宝</p>
<p>　是菩萨或教　　大千界众生</p>
<p>　随心根所好　　说法令欢喜</p>
<p>　如是等无量　　三千大千国</p>
<p>　转深勤精进　　而作是思惟</p>
<p>　于一微尘中　　无量佛说法</p>
<p>　随众生心相　　演说于妙义</p>
<p>　是菩萨皆受　　如地受诸种</p>
<p>　复作如是愿　　十方诸所有</p>
<p>　国土中众生　　皆合为一会</p>
<p>　我于一念中　　皆悉知其心</p>
<p>　以一音说法　　悉令断疑网</p>
<p>　菩萨住是地　　人天中法王</p>
<p>　为大说法师　　随顺众生性</p>
<p>　常于日夜中　　与诸佛共会</p>
<p>　能住甚深妙　　寂灭智解脱</p>
<p>　供养无量佛　　善根转明净</p>
<p>　犹如转轮王　　真金庄严冠</p>
<p>　光明照众生　　诸烦恼难处</p>
<p>　如梵王光明　　照于大千界</p>
<p>　菩萨住是地　　于三千世界</p>
<p>　作大梵天王　　诸根悉猛利</p>
<p>　善以三乘法　　示悟诸众生</p>
<p>　所作诸善业　　皆顺于正念</p>
<p>　能于一念中　　而得无有量</p>
<p>　世界微尘数　　诸深妙三昧</p>
<p>　得见十方佛　　微妙音说法</p>
<p>　见佛大神力　　更发无量愿</p>
<p>　如是第九地　　大智所行处</p>
<p>　深妙难知见　　今已略说竟　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>