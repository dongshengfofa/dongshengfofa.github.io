<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第五十五</p>
<p>　　　　东晋天竺三藏佛驮跋陀罗译</p>
<p>　　入法界品第三十四之十二</p>
<p>尔时善财童子。往诣愿勇光明守护众生夜天所。见彼夜天在大众中。处于普照摩尼王藏师子之座。摩尼王网罗覆其身。光明普照一切法界。一切日月星宿光明。以为其身。一切众生形类色像。悉于中现。又现一切诸色海身。诸威仪身。诸方面身。应现一切众生前身。游行十方自在力身。于一切时现众生前不失时身。诣诸佛所敬礼之身。长养一切诸善根身。受持一切佛正法云不忘失身。满足一切菩萨愿身。普照一切诸世界身。除灭痴闇普照一切明净灯身。知法如幻离垢深慧了诸法身。觉悟一切普现意身。离炽然身不可坏身。无所依住佛行持身。无有染污清净法身。善财见已五体投地。起佛世界微尘等念。念彼天身良久乃起。恭敬合掌一心谛观。于善知识得十种心。何等为十。所谓得自己心。勇猛精进求萨婆若能受持故。得具一切智法心。随顺一切正教道故。得自受生心。安住无上正法门故。得同行心。共普贤菩萨诸行愿故。得具一切功德藏心。长养一切白净法故。得勇猛心。长养诸佛大精进故。得具一切诸善根心。成满一切诸大愿故。得辨一切大利益心。具足菩萨自在力故。是为于善知识得十种心。尔时善财。一心观察彼夜天已。得世界微尘等菩萨共法。所谓正念共法。念十方三世一切佛故。大慧共法。分别了知一切法海故。诸趣共法。一切佛法轮不可坏故。觉悟共法。智如虚空。普照三世一切方便海故。诸根共法。以明净慧普照众生一切根海故。净心共法。修菩萨道得一切智。无碍功德庄严故。境界共法。明净智慧照佛境故。随顺方便共法。究竟一切智方便海。普照一切故。知义共法。知一切法真实性故。法无畏共法。坏散一切诸怨敌故。清净色身共法。随其所应现净身故。诸力共法。于萨婆若不退转故。无畏共法。净正直心如虚空故。精进共法。于一切劫行菩萨行不退转故。辩才共法。明净智慧深入诸法照一切故。无比共法。一切众生无能胜故。语言共法。于大众中说净妙法无所畏故。妙声共法。能师子吼出微妙声满一切法海故。净音共法。一切众生悉乐闻故。净德共法。令一切众生悉清净故。智地共法。于一切佛受法轮故。梵行共法。安住一切佛境界故。大慈共法。于念念中普覆一切众生海故。大悲共法。雨甘露法救一切众生故。身业共法。于一切众生随所作故。口业共法。分别一切语言法故。意业共法。立一切众生萨婆若心故。庄严共法。严净一切诸佛刹故。诣一切佛共法。见一切佛出兴世故。劝请共法。请诸如来转法轮故。供养共法。供养一切诸如来故。教化共法。度脱一切诸众生故。光明共法。照一切法故。三昧共法。于一切众生心海得不动故。充满共法。诸菩萨等自在神力满诸佛刹故。菩萨法门共法。出生菩萨自在力故。眷属共法。乐与菩萨共同止故。深入共法。分别一切诸世界故。了心共法。广净佛刹故。随顺共法。入一切佛世界海故。充满方便共法。分别了知一切世界故。无上共法。普现一切诸佛刹故。不退共法。游行十方无障碍故。除灭一切愚痴共法。得一切佛圆满智故。不生共法。与一切佛为眷属故。满一切佛刹网共法。恭敬供养一切佛故。决定智共法。分别了知诸法海故。如说修行共法。顺入一切诸法门故。专求共法。欲求一切诸净法故。清净共法。诸佛功德庄严身口意故。净意共法。于一切法智满净故。勇猛共法。究竟一切事满善根故。净行共法。满足一切菩萨行故。无碍共法。分别了知诸法相故。方便共法。具足自在智法门故。净入共法。随其所应现境界故。菩萨门共法。修行一切诸佛法故。护持共法。一切诸佛所护持故。离生共法。次第逮得菩萨地故。安住共法。安住一切菩萨住故。演说共法。了知诸佛授记法故。禅定共法。于一念中悉入一切诸三昧故。三昧起共法。一切佛事种种相故。净念共法。知一切念故。菩萨行共法。尽未来劫行菩萨行不断绝故。净信共法。欢喜增长佛智慧故。长养共法。除灭一切诸障碍故。不退智共法。与一切佛智慧等故。受生共法。随时应化一切众生故。住共法。住一切智故。境界共法。法界境界故。无著共法。心不染着一切有故。善知法相共法。等心观察一切法故。容受共法。于己身内受持一切诸佛法故。通明共法。分别了知一切世间故。神力共法。以少方便游行一切佛刹海故。陀罗尼共法。普照一切陀罗尼海故。持一切佛法轮共法。悉能受持一切修多罗法故。深入共法。解一切法如虚空故。净光共法。普照一切诸世界故。明净共法。随其所应现众生故。震动共法。动诸佛刹为诸众生现自在故。不虚共法。见闻念者悉不虚故。圣道共法。满一切愿十力智故。得如是等佛刹微尘等菩萨共法。尔时善财。入如是等菩萨共法。于善知识。得无量无边净正直心。偏袒右肩恭敬合掌。以偈赞叹彼夜天曰</p>
<p>　</p>
<p>　我以无上心　　专求佛菩提</p>
<p>　今于善知识　　而起自己心</p>
<p>　远离诸恶业　　成就清净行</p>
<p>　由见善知识　　得无尽白法</p>
<p>　我见知识已　　功德庄严心</p>
<p>　尽未来刹劫　　修行菩萨道</p>
<p>　唯愿善知识　　哀愍摄取我</p>
<p>　为我悉显现　　正教真实法</p>
<p>　闭塞诸恶趣　　广开天人路</p>
<p>　佛一切智道　　为我悉显现</p>
<p>　念彼善知识　　一切功德藏</p>
<p>　我于念念得　　虚空功德海</p>
<p>　授我波罗蜜　　不思议功德</p>
<p>　长养诸善福　　智缯速冠顶</p>
<p>　我念善知识　　一切种智道</p>
<p>　依止善知识　　满足白净法</p>
<p>　具足众善利　　功德普成满</p>
<p>　究竟一切法　　成就萨婆若</p>
<p>　知识为大师　　安立无上法</p>
<p>　无量无数劫　　不能报其恩　</p>
<p>尔时善财。说偈赞已。白言天神。向所显现不思议法。此法门者名为何等。发道心来为几时耶。久如当成无上菩提。答言。善男子。此法门者。名随应化觉悟众生长养善根。善男子。我入此法门。觉悟一切诸法平等。知一切法真实之相。远离世间无所染着。解一切色非一非异。了色非色。而能显现无量诸色。所谓种种色。清净色。庄严色。放一切庄严色。普现色。同一切众生色。一切世间现前色。普照色见无厌色。相好净色。离恶色。现勇猛色。甚深色。一切世间无能尽色。叹无尽色。种种云色。诸形像色。显现无量自在力色。可爱乐色。一切善起色。随应现前色。随应度众生色。普照无碍色。离垢色。不坏净身色。不思议法方便光明色。非比非无比妙绝色。非明闇色。灭一切闇色。积集一切白净法色。功德大海之所生色。过去修行恭敬生色。净直心生如虚空色。胜广大色。无断无尽色。海光明色。一切世间无所依止不可坏色。充满一切十方无碍色。念念色。海色。令一切众生大欢喜色。摄取一切众生坚固色。一切毛孔中如来功德师子吼色。净一切众生深心色。显现一切法义色。圆满光明无碍色。离垢虚空等色。不依垢无著色。普照离垢法界色。不可称色。随眼见色。照诸方色。随时显现应众生色。寂静色。灭一切烦恼色。一切众生功德福田光明色。见不虚色。大智光色。无碍法身满一切色。显现威仪不虚色。积集大慈海色。具足功德须弥山色。普照一切趣色。净大智色。正念一切世间色。一切宝光色。净宝藏色。不坏净众生色。趣萨婆若色。悦众生眼色。一切宝庄严胜光明色。不取不舍一切众生色。无决定无究竟色。显现自在诸持力色。一切自在神足色。佛种姓色。远离众恶满法界色。悉诣一切诸佛大众照一切色。成诸海色。善行依果色。随化授色。一切世间见无厌色。种种光明普照色。显现三世一切色。显现一切海色。放一切光明海色。种种光色。过一切世间一切香光色。显现圆满诸日云色。持圆满净月云色。放须弥山妙华云色。出种种鬘云色。显现一切钵昙摩华云色。一切香像云充满法界色。散一切末香云色。现一切佛净愿身色。一切音声出师子吼法界海色。普贤菩萨清净身色。于念念中。现如是等色。充满十方教化众生。或见或念而得度脱。或现转法轮。或现随时应。或现亲近。或现觉悟。或现自在神力。或现种种变化。或现不可思议自在神力变化。度脱众生。灭不善法安立善法。满足大愿。一切智势力。菩萨法门势力。具足成就大慈大悲。佛子。我住此法门。现无量色身。分别了达一切色海。放无量无边法云。普照一切诸佛世界。现无量无边诸佛。现无量无边自在神力。觉悟众生长养善根。于念念中。令不可思议众生。于阿耨多罗三藐三菩提得不退转。佛子。如汝所问。得此法门为几时者。我今承佛神力为汝解说。佛子。菩萨圆满智慧。离一切虚妄。本性清净。一切种智。超出一切诸障碍山。随所应化皆悉普照。佛子。譬如日性无有暗冥。但日没已天下则闇。出则大明。菩萨圆满明净智日。亦复如是。离一切虚妄。普照一切教化众生。佛子。譬如净日出阎浮提。普照天下众宝山树。影现一切大海河池。众生之类莫不对见。日亦不来入此池流。菩萨智日。亦复如是。出三有海。于佛实法虚空中行。住于寂灭。应现一切趣趣生处。同众生身而化度之。实不生死无所染着。离一切虚妄无修短想。何以故。佛子。菩萨摩诃萨。离诸颠倒。了一切世悉如梦幻。解真实法无有众生。圆满大悲皆悉对现。一切众生而教化之。佛子。譬如大船。不依此岸不乐彼岸不着中流。于大海中济度众生。菩萨摩诃萨。亦复如是。以波罗蜜力船。于生死海济度众生。不依此岸不乐彼岸而度众生。于一切劫修菩萨行。不起劫想。亦不见劫有修短相。佛子。譬如虚空出过法界。一切世界有成有败。而彼虚空本性清净。无所染污不可沮坏。远离恐怖一切障碍。而能普持未来诸劫。一切佛刹。菩萨摩诃萨心。亦复如是。以虚空等圆满智慧。庄严其心。发起一切大愿风轮。持一切众生。令灭恶道生诸善趣。心无忧喜。安立众生一切智道。除灭烦恼生死过患。佛子。譬如化人无有实形生老病死饥渴等苦。菩萨出生如化智慧不可沮坏妙色法身。亦复如是。于一切劫诸生死中。化度众生而无所著。亦无恐怖。无贪无恚。除灭一切炽然烦恼。心不贪乐一切趣生。佛子。菩萨智慧。虽复如是甚深难测。我当承佛神力为汝解说。令未来世诸菩萨等。满足大愿成就诸力。佛子。乃往古世。过世界海微尘等劫。复过是数有劫。名善光。彼有世界。名曰宝光。于彼劫中。有万如来出兴于世。最初如来号法轮音声虚空灯。彼阎浮提中。有宝庄严王都。彼有大林名善光明。于此林中。有一道场名曰善华。彼道场上。有宝莲花师子之座。时彼如来。于此座上。成阿耨多罗三藐三菩提。尔时人民寿十千岁。杀盗淫佚妄言两舌恶口绮语贪恚邪见。行如是等十不善道。时彼如来。于百岁中坐于道场。为诸菩萨及诸天王并阎浮提宿植德者。而为说法。其余众生待善根熟。尔时国王名曰胜光。时彼人民行十不善贪着五欲。作种种恶远离善法。不孝父母。不敬沙门婆罗门。有无量众生犯王治法。囚执囹圄受诸楚毒。尔时彼王。有一太子。名曰善伏。端正殊特成就妙色。具二十八大人之相。处在中宫采女围绕。闻彼狱人楚毒音声。闻已忧恼起大悲心。入彼狱中见诸罪人。裸形乱发系缚搒笞。悲号流泪苦毒无量。太子见已发大悲心。慰谕之言莫恐莫怖。我今能令汝等解脱。于是太子往诣王所。白言大王。狱中罪人愿施无畏。大王。哀愍幸垂矜赦。时彼大王。召诸群臣而共参议。此事云何。群臣答言。彼诸罪人窃盗官物。谋弑大王侵犯宫人。有如是罪必应刑戮。若救彼者罪应至死。时彼太子大悲深至。救护彼故作如是言。我代狱囚受诸楚毒。愿苦治我。我为救彼不惜身命。欲令罪囚悉得解脱。所以者何。若我不救此众生者。云何能济三界牢狱。诸在生死牢狱众生。悉为贪爱之所缠缚。愚痴所蔽受种种苦。身形鄙陋心常放逸。而不能知出要之道。无智慧光着诸法界。无有福慧远离实智。染缚结垢幽闭苦狱。随顺恶魔生老病死。常为忧恼之所逼迫。我当云何令彼解脱。我今应当舍自身命而救拔之。尔时五百大臣。咸发声言。大王当知。如太子意。放狱囚者。毁坏王法危及我等。不治太子国不久立。王闻此言即发威怒令诛太子。王后闻之毁容降服。与千采女驰诣王所。头面礼足。如是请言。大王当知。太子有罪。愿垂慈恕赐其寿命。时彼大王即召太子。太子既至。复白王言。愿垂哀赦狱囚苦人。若不矜恕。我代受苦。王言随意。尔时太子。即入狱中。放诸罪人。代受楚毒曾无中悔。一向正念一切种智。大悲为首饶益众生。夫人白王。愿听太子。在外半月。布施修福。然后随王如法苦治。王即听许。时彼都城北有一大林。名曰日光。太子诣彼设大施会。须食与食须衣与衣。乃至车乘华鬘涂香末香幢幡缯盖。及余一切宝庄严具。期限既满。尔时国王及诸群臣。长者居士男女大小。并诸外道皆悉云集。尔时法轮音声虚空灯如来。知诸众生应化时至。与大众俱。天王围绕。龙王供养。夜叉王守护。乾闼婆王赞叹。阿修罗王礼侍。迦楼罗王以清净心散诸杂宝。紧那罗王欢喜赞叹。供养过去诸佛。摩睺罗伽王悲泣正观。与如是等无量大众前后围绕。来诣彼会。尔时太子及诸大众。遥见佛来。端严殊特诸根寂定。如大象王。神心澄明净若渊海。显现如来自在境界。胜妙功德相好严身。圆满光明。普照一切。震动十方无量世界。一切毛孔。普出如来微妙香云。普雨种种诸庄严云。行佛威仪。除灭一切众生烦恼。尔时太子。既见如来欢喜无量。五体投地。合掌白言。善来世尊。念哀取我。唯愿世尊。处摩尼座。诸菩萨众皆就宝座。周匝围绕。时佛坐已。除灭一切众生苦患。离诸障盖堪圣法器。尔时如来。知诸众生应受化者。而为演说圆满因缘修多罗。时彼大众。闻正法已。八十那由他众生。皆起离垢清净法眼。得无学地。一万众生得大乘道。满足普贤菩萨行愿。见十方佛转正法轮。现自在力。百佛世界微尘等众生。具摩诃衍。灭十方世界无量众生恶道苦难。生天人趣。时彼太子。得随应化觉悟众生。长养善根法门。佛子。尔时太子。岂异人乎。我身是也。我于一切众生。起大悲心普饶益之。不着三界。又亦不求名誉果报。舍离憍慢不轻他人。不加彼恶不贪财利。远离三有庄严大乘。开一切智门。普行菩萨无量诸行。佛子。我于尔时得此法门。时诸大臣。今五百恶人调达眷属是也。彼诸人等。佛皆教化。令发阿耨多罗三藐三菩提心。过未来世须弥山微尘等劫。成等正觉。所住世界同名宝光。国界庄严。父母种姓。受胎出生。弃家学道。往诣道场。转正法轮。说修多罗。语言音声。光明眷属。寿命法住。及其名号。皆悉不同。其最初佛号饶益月。第二佛号大悲师子。第三佛号救护众生。最后如来号大医王。佛子当知。本诸罪人。我所救者。即拘楼孙等贤劫千佛。及百万阿僧祇诸大菩萨。于无量精进妙德慧佛所。发阿耨多罗三藐三菩提心。今悉现在十方国土。行菩萨行。修习增广。此随应化。觉悟众生。长养善根法门者是也。佛子。时王胜光者。今萨遮尼揵子大论师是也。时王宫人诸眷属者。即彼尼揵六万弟子。与师俱来。共佛论义。悉降伏之。授阿耨多罗三藐三菩提记者是也。此诸人等当成正觉。世界劫号皆悉不同。佛子。我于尔时救罪人已。父母听我舍离国土妻子眷属。于法轮音声虚空灯佛所。出家学道。五百岁中净修梵行。于此中间。得一万三昧。一万陀罗尼门。一万诸明。一万法藏。一万萨婆若勇猛精进。一万清净忍门。一万寂灭禅定。一万方便般若波罗蜜。各于十方。现前对见一万如来。出生一万菩萨大愿。长养菩萨一万诸力。又得菩萨一万神通。于念念中。各游十方一万佛刹。于念念中。各忆十方一万佛海。见彼如来一万化海。普游十方教化众生。于念念中。见十佛世界众生。于诸趣中死此生彼。或好或丑。或之善处或入恶道。知彼众生诸心心法。心意所行及诸根海。行业善根皆悉明达。佛子。我于尔时命终之后。即复于彼阎浮提中。王宫受生作转轮王。彼法轮音声虚空灯如来灭度之后。我于尔时守护正法。次值法虚空妙德王佛。次为释王。即彼道场。值天藏佛。次为焰摩天王。即彼世界。值大地功德山佛。复值法轮光音声王佛。次为化乐天王。即彼世界。值虚空灯智王佛。次为阿修罗王。即彼世界。值一切法雷震王佛。次为他化自在天王。即彼世界。值不可坏力幢佛。次为梵王。即彼世界。值法轮化普光音佛。佛子。于彼宝光世界善光劫中。一万如来出兴于世。我悉值遇。次复有劫。名曰日光。六十亿佛出兴于世。时我为王。名大智慧。值最初相好功德山佛。复值妙音声佛。次为大臣。值离垢童子佛。次为阿修罗王。值勇猛精进佛复值究竟相好佛。次为商人。值离垢臂佛。次为城天。值师子行佛。次为毗沙门天王。值天周罗佛。次为乾闼婆王。值法上名称佛。次为鸠槃荼王。值光明天冠佛。恭敬供养。佛子。我诸趣受身。供养如是等六十亿佛。于一一佛所。教化无量无边众生。我于一一佛所。得种种三昧门。种种陀罗尼门。具足诸辩。种种智慧种种法光。照十方海诸佛刹海。见诸佛海。如一劫中值遇诸佛恭敬供养。于世界微尘等劫一切世界中。诸佛兴世我悉值遇恭敬供养。闻法受持守护正法。亦复如是。于诸佛所修此法门。尔时愿勇光明守护众生夜天。欲重明此义。以偈颂曰</p>
<p>　</p>
<p>　欢喜恭敬心　　能问甚深法</p>
<p>　我当承佛力　　为汝分别说</p>
<p>　过于不思议　　世界海尘劫</p>
<p>　尔时有一劫　　名曰为善光</p>
<p>　彼时有世界　　名曰为宝光</p>
<p>　于彼世界中　　十千佛兴世</p>
<p>　我值彼诸佛　　恭敬悉供养</p>
<p>　于彼如来所　　修习此法门</p>
<p>　尔时有王都　　名曰可爱乐</p>
<p>　广博悉平正　　种种妙庄严</p>
<p>　众生杂行起　　世界有净秽</p>
<p>　时彼诸众生　　多行不善法</p>
<p>　尔时有大王　　号曰为胜光</p>
<p>　正法治天下　　等心于一切</p>
<p>　彼王有太子　　号名曰善伏</p>
<p>　端严甚姝妙　　相好庄严身</p>
<p>　时彼诸人民　　有犯王法者</p>
<p>　幽闭在牢狱　　太子悉救之</p>
<p>　尔时诸臣等　　俱白大王言</p>
<p>　太子欲危王　　宜应加苦治</p>
<p>　时王用臣言　　如法治太子</p>
<p>　诸臣送太子　　至彼刑戮处</p>
<p>　王后闻此已　　来白大王言</p>
<p>　愿听十五日　　布施修功德</p>
<p>　时王即听许　　令其修福业</p>
<p>　肴膳车乘等　　随欲悉给之</p>
<p>　所期日已尽　　将至刑戮处</p>
<p>　彼时一切众　　悲感悉号泣</p>
<p>　时法轮音声　　虚空灯如来</p>
<p>　知众生根熟　　往诣大众所</p>
<p>　显现自在力　　演说圆满经</p>
<p>　无量诸众生　　悉授菩提记</p>
<p>　尔时王太子　　即发菩提心</p>
<p>　愿我悉度脱　　一切诸群萌</p>
<p>　供养彼如来　　即随佛出家</p>
<p>　勇猛精进力　　专求无上道</p>
<p>　具足此法门　　大悲念众生</p>
<p>　知法真实相　　劫海修菩提</p>
<p>　一切诸导师　　次第兴出世</p>
<p>　我皆悉恭敬　　供养护持法</p>
<p>　刹海微尘等　　一切诸劫中</p>
<p>　如来出兴世　　恭敬悉供养</p>
<p>　善伏我身是　　修习大悲心</p>
<p>　不惜身寿命　　救护彼苦人</p>
<p>　逮得此法门　　劫海常修习</p>
<p>　念念悉增长　　无量诸功德</p>
<p>　所见诸最胜　　方便为我说</p>
<p>　闻已即修习　　此寂灭法门</p>
<p>　无量劫修此　　不思议法门</p>
<p>　佛雨甘露海　　我已悉饮之</p>
<p>　依止此法门　　普游十方界</p>
<p>　一念悉分别　　三世诸佛刹</p>
<p>　依此法门故　　见三世佛海</p>
<p>　于诸最胜所　　现身如电光</p>
<p>　依此法门故　　遍诣十方佛</p>
<p>　各现大神力　　胜妙威仪法</p>
<p>　依此法门故　　能为问难海</p>
<p>　不思议诸佛　　所说闻受持</p>
<p>　依此法门故　　于十方世界</p>
<p>　诸佛大众中　　自在显神变</p>
<p>　依此法门故　　种种现色身</p>
<p>　能于一身中　　显现诸佛身</p>
<p>　依此法门故　　一一毛孔中</p>
<p>　放大光明海　　除众生烦恼</p>
<p>　依此法门故　　一一毛孔中</p>
<p>　出化无量身　　法雨济众生</p>
<p>　此法难思议　　菩萨所修学</p>
<p>　依住此法门　　尽来劫修行</p>
<p>　除灭诸邪见　　随应化众生</p>
<p>　悉令得安住　　一切种智地</p>
<p>　不可思议趣　　显现种种身</p>
<p>　随其所应化　　而为演说法　</p>
<p>佛子。我唯成就此法门。诸大菩萨。超出世间普照诸趣。悉能究竟一切境界。坏障碍山。了达法相。善巧方便。分别诸法。解法无我。摄取教化度脱众生。皆悉了知三世法界。善知一切语言道海。我当云何能入如是大智慧海。大智境界。三昧解脱。法门自在。善男子。此阎浮提有一园林。名流弥尼。彼有天名妙德圆满。汝诣彼问。云何菩萨行菩萨行。生如来家为世间灯。尽未来劫修菩萨行心无疲倦。时善财童子。头面敬礼彼夜天足。绕毕辞退</p>
<p>尔时善财童子。正念思惟彼夜天教。修习增长。随所应化觉悟众生。长养善根法门。渐渐游行至彼林中。周遍推求妙德圆满林天。见坐众宝楼阁之上。二万那由他诸天围绕。为说菩萨受生海经。生如来家。长养菩萨功德。尔时善财。头面礼足。白言天神。我已先发阿耨多罗三藐三菩提心。云何菩萨行菩萨行。生如来家为世间灯。答言。佛子。菩萨有十种受生法。若有菩萨行是法者生如来家。于念念中长养善根。不退不怖不恼不乱。不懈不悔至一切智。顺知法界修解脱道。于一念中。长养一切诸波罗蜜。舍离世间具足佛地。智慧猛盛佛法现前。顺真实义满萨婆若。何等为十。所谓供养一切佛方便虚空愿藏菩萨受生法。满菩提心枝藏菩萨受生法。现前方便观察寂灭虚空藏菩萨受生法。以净直心普照三世藏菩萨受生法。普照一切藏菩萨受生法。生如来家藏菩萨受生法。佛光明力藏菩萨受生法。具足分别萨婆若门藏菩萨受生法。一切法界化庄严藏菩萨受生法。勇猛精进至佛地藏菩萨受生法。佛子。何等为供养一切佛方便虚空愿藏受生法。此菩萨摩诃萨。发如是愿。我当恭敬供养一切诸佛。无量喜心见佛无厌。具不坏信积集功德。供养诸佛心无厌足。佛子。是为初受生法。萨婆若初门长养善根故。佛子。何等为满足菩提心枝藏受生法。此菩萨摩诃萨。发阿耨多罗三藐三菩提心。起大悲心。救护一切众生故。值遇佛心。常见佛故。求正法心。无所惜故。大庄严心。向萨婆若故。发大慈心。普覆摄取一切众生故。不舍一切众生心。萨婆若庄严不可坏故。离谄曲心。得实智故。如说行心。得菩萨道故。不欺一切佛心。满足诸佛大誓愿故。为萨婆若发大愿心。教化未来一切众生故。如是等佛刹微尘等菩提心枝满足。生如来家佛子。是为第二受生法。佛子。何等为现前方便观察寂灭虚空藏受生法。此菩萨摩诃萨。观察寂灭一切法海心。究竟满足一切智道不疲倦心。正念善法业海心。一切菩萨诸三昧海清净心。具一切菩萨诸功德心。出生一切菩萨庄严道心。于无量劫勇猛精进不休息心。出生普贤行化一切众生心。善学威仪住菩萨德一切诸有悉非有心。佛子。是为第三受生法。佛子。何等为以净直心普照三世藏受生法。此菩萨摩诃萨。净直心界照佛菩提。深入菩萨方便法海。深心不坏犹若金刚。背一切有诸生死趣。向一切佛具自在力。趣诸胜道增益菩萨根。离垢净心不可动转。长养大愿。常为诸佛之所护念。坏散一切诸障碍山。悉为众生而作归依。佛子。是为第四受生法。佛子。何等为普照一切藏受生法。此菩萨摩诃萨。具足方便教化众生不贪财利。以清净心悉舍一切。持无量净戒。住佛境界。具足忍法。得一切佛忍光明法。勇猛精进。究竟一切智境界。修习诸禅。具足清净圆满普门三昧智慧。以明净慧日普照法界。得无碍眼见一切佛海。深入一切诸法原底。智者所赞。令众生欢喜。修习正法见真实相。佛子。是为第五受生法。佛子。何等为生如来家藏受生法。此菩萨摩诃萨。生如来家随诸佛教。具足一切甚深法门。同三世一切诸佛大愿。同三世一切诸佛善根。同三世一切诸佛法身。远离世间向离世间趣。长养白净法。住大功德法门。得佛持定见诸如来。随所应化净诸众生。不舍大愿闻法受持。佛子。是为第六受生法。佛子。何等为佛光明力藏受生法。此菩萨摩诃萨。深入佛力遍游十方。供养诸佛心无疲倦。知一切法如幻如梦。色如电光。成就如化自在通明。知一切有生趣如影。知一切佛所转法轮皆悉如响。悉究竟说一切法界。佛子。是为第七受生法。佛子。何等为具足分别萨婆若门藏受生法。此菩萨摩诃萨。以童子身。住菩萨住。观萨婆若。于无量劫。观察一一诸智慧门。劫犹可尽。诸智慧门不可穷尽究竟菩萨自在境界诸三昧门。念念悉诣十方佛所。入不可坏三昧境界。不可坏法。不可坏智。无边境界。得非境界。于少境界悉具足。得不可说地。于无量中得有量法。知诸世间名假施设。分别一切语言之法。佛子。是为第八受生法。佛子。何等为一切法界化庄严藏受生法。此菩萨摩诃萨。种种庄严无量佛刹。究竟众生。诸变化身。佛应化身。无所依止。清净法化。悉行一切无碍法界。应受化者为彼现身。教示种种诸菩萨行。善能出生离诸障碍一切智门净智慧藏。教化众生未曾失时。佛子。是为第九受生法。佛子。何等为勇猛精进至佛地藏受生法。此菩萨摩诃萨。悉于三世诸如来所受灌顶法。一切世界境界无障碍。菩萨悉知三世众生死此生彼。修菩萨行。知诸众生心次第起。知三世佛次成正觉。善巧方便知法次第。知一切劫次第成败。随应众生显现庄严。成等正觉显现次第转正法轮。教化无量无边众生。佛子。是为第十受生法。菩萨摩诃萨。住是法已。种种庄严一切佛刹。无量亿劫。无量法海。无量境界。教化众生。觉悟无量诸法界流。显现诸佛不可思议。如虚空等深法境界。无量诸行摄取众生。现转法轮。于一切世界。护持佛法。悉于一切境界。以微妙音说不可说佛正法云。住诸法门趣无碍道。以一切法庄严道场。随所应度成佛兴世。教化成熟无边众生。时彼林天。欲重明此义。以偈颂曰</p>
<p>　</p>
<p>　清净正直心　　先发如是愿</p>
<p>　普见一切佛　　供养无厌足</p>
<p>　皆悉净庄严　　三世诸佛刹</p>
<p>　以愿庄严心　　度脱诸群生</p>
<p>　修习寂灭法　　其心无厌足</p>
<p>　三世无障碍　　身心如虚空</p>
<p>　深入大悲海　　直心如须弥</p>
<p>　穷尽大智海　　是为人中雄</p>
<p>　大慈覆一切　　增广诸度海</p>
<p>　教化诸群生　　此是无上人</p>
<p>　知法真实相　　三世佛家生</p>
<p>　究竟诸法海　　是为智慧者</p>
<p>　清净妙法身　　其心无障碍</p>
<p>　己身满十方　　具足如来力</p>
<p>　甚深智慧中　　逮得自在力</p>
<p>　专求一切智　　究竟三昧海</p>
<p>　严净诸佛刹　　教化一切众</p>
<p>　显现自在力　　是为称庄严</p>
<p>　深入最胜力　　长养萨婆若</p>
<p>　法界无障碍　　此是真佛子　</p>
<p>佛子。菩萨摩诃萨。具此十法。生如来家为世间灯。佛子。我成就此无量境界自在法门。尔时善财。白言天神。此法门者境界云何。答言。佛子。我已具足一切菩萨受生大愿。是故我来生此林中。本愿力故。正念菩萨受生之法。于后百年。菩萨从彼兜率陀天。降神下生。时此林中有十种瑞相。何等为十。一者此林忽然广博地平如掌。二者土石杂秽变为金刚众妙庄严。三者宝娑罗树周匝行列。四者时此林中沉水末香。出过诸天种种庄严。五者诸妙华鬘宝庄严具皆悉充满。六者诸宝树中自然流出种种妙宝。七者诸池水中出芙蓉华。八者时此林中娑婆世界欲色诸天龙夜叉乾闼婆阿修罗迦楼罗紧那罗摩睺罗伽。恭敬作礼合掌而住。九者天女乃至摩睺罗伽女。赍供养具。合掌恭敬于一面住。十者十方一切佛脐中放光明。名曰菩萨受生自在灯。普照此林。于彼一一诸光明中。现一切佛受生自在出家自在。一切菩萨功德自在。又出如来微妙音声。佛子。是为林中十种瑞相。此相现时。诸天王等。知必当有菩萨下生。我见此瑞欢喜无量。佛子。摩耶夫人。出迦毗罗城。入此园林。生太子时。自然而有十种光明。因此光故。一切众生得法光明。何等为十。所谓宝芽藏光。一切香光。钵昙摩光。出微妙声赞善生光。十方菩萨初发心光。一切菩萨得入诸地自在法光。一切菩萨诸波罗蜜大智慧光。出生菩萨无量大智愿光。方便化度众生智光。普照一切法界诸佛受胎出生弃家学道成正觉光。佛子。是为十种光明。此光普照无量无边诸众生心。佛子。摩耶夫人。于此林中。在毕利叉树下坐。时现菩萨十种受生自在。何等为十。尔时欲界一切天王。天子天女。色界诸天。及龙夜叉乾闼婆阿修罗迦楼罗紧那罗摩睺罗伽并其眷属。皆悉云集。为欲供养彼菩萨故。尔时摩耶夫人。放大功德妙色光明。普照一切。其余光明悉蔽不现犹如聚墨。除灭众生一切烦恼一切恶道苦。又于一切诸毛孔中放大光明。普照十方。无所障碍。是为菩萨第一受生自在。复次。佛子。摩耶夫人腹内。悉能容受三千大千世界。又能显现百亿四天下。于彼百亿阎浮提中。王都京邑所住园林名字各异。摩耶夫人。遍坐彼处。诸天围绕。悉为显现不可思议智慧自在。是为菩萨第二受生自在。复次。佛子。摩耶夫人。一一毛孔中。显现如来于过去世为菩萨时。恭敬尊重供养诸佛。彼诸如来所说正法。于毛孔中皆悉得闻。譬如明镜。净池水中见日月像。摩耶夫人诸毛孔中。显现如来于过去世为菩萨时。恭敬尊重供养诸佛。彼诸如来所说正法皆悉得闻。亦复如是。是为菩萨第三受生自在。复次。佛子。摩耶夫人一一毛孔中。显现如来于过去世诸世界中。城邑聚落山林河池。一切诸处行菩萨行。随彼诸劫所值诸佛清净善根。寿命名号及善知识。如是等事皆悉显现。菩萨于彼诸受生时。摩耶夫人常为其母。是为菩萨第四受生自在。复次。佛子。摩耶夫人一一毛孔中。显现如来于过去世为菩萨时。其身色相行业威仪所受苦乐。是为菩萨第五受生自在。复次。佛子。摩耶夫人一一毛孔中。显现如来于过去世为菩萨时。所行布施身体手足眼耳鼻舌。骨齿髓脑心血皮肉。妻子眷属城邑聚落。宫殿宝物一切内外。并诸受者皆悉显现。又闻求者所言音声。是为菩萨第六受生自在。复次。佛子。摩耶夫人身中。普出过去诸佛本为菩萨最后生时。庄严佛刹。众生树林。华鬘诸香涂香末香。摩尼宝王娱乐赞叹。如是等事充满此林。皆悉闻见。是为菩萨第七受生自在。复次。佛子。摩耶夫人身中。又出诸天宫殿龙夜叉乾闼婆阿修罗迦楼罗紧那罗摩睺罗伽及人宫殿。众宝庄严妙香普熏无能坏者。出过诸天。为欲供养彼菩萨故。充满此林。是为菩萨第八受生自在。复次。佛子。摩耶夫人身中。又出十不可说亿那由他世界微尘等菩萨。其身色像相好庄严。光明自在及其眷属。皆悉同彼卢舍那佛。是诸大士。从彼出已。赞叹菩萨。是为菩萨第九受生自在。复次。佛子。菩萨生时。于摩耶夫人前地金刚轮中。生大莲华。金刚为茎。有十世界微尘等宝叶。摩尼宝王以为其台。众宝香鬘。以阿僧祇宝网罗覆其上。一切天王所共执持。一切乾闼婆王普雨香云。赞叹过去诸佛功德。一切夜叉王围绕守护。自然出生众妙宝华娱乐音声。一切阿修罗王皆悉降伏头面敬礼。一切迦楼罗王以宝缯幡庄严虚空。一切紧那罗王欢喜谛观心无厌足。赞叹歌颂菩萨功德。一切摩睺罗伽王欢喜踊跃。普雨种种庄严云。是为菩萨第十受生自在。佛子。摩耶夫人生菩萨时。如虚空中现明净日。如雷电光。如山起云。如闇中灯。菩萨尔时虽现出生。而悉解达一切诸法。如电梦幻。不来不去不生不灭。佛子。我一念中。悉知菩萨此阎浮提受生自在出生自在。亦知百亿阎浮提受生自在出生自在。亦知三千大千世界微尘等佛刹。十佛世界微尘等佛刹。乃至悉知一切世界微尘等佛刹。菩萨受生自在出生自在。亦复如是。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 