<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第八</p>
<p>　　　　东晋天竺三藏佛驮跋陀罗译</p>
<p>　　菩萨云集妙胜殿上说偈品第十之二</p>
<p>尔时善慧菩萨。承佛神力普观十方。以偈颂曰</p>
<p>　妙哉佛世尊　　无量诸如来</p>
<p>　离害心解脱　　自度能度彼</p>
<p>　正见世间灯　　如实不颠倒</p>
<p>　无量无数劫　　积德故见佛</p>
<p>　诸行空无实　　凡夫谓真谛</p>
<p>　一切无自性　　皆悉等虚空</p>
<p>　无尽智所说　　说者无所说</p>
<p>　了知有悉无　　故得难思议</p>
<p>　无尽说无尽　　众生空寂故</p>
<p>　知彼真实性　　则见大名称</p>
<p>　无见说是见　　无我说众生</p>
<p>　说见及众生　　是二悉非有</p>
<p>　见者无所见　　是见不坏相</p>
<p>　是名真实法　　一切佛所说</p>
<p>　能知真实佛　　及佛之所说</p>
<p>　普见一切世　　如佛卢舍那</p>
<p>　如来等正觉　　善说明净道</p>
<p>　精进慧菩萨　　演说无量法</p>
<p>　有无诸法相　　一相平等修</p>
<p>　如是能见佛　　安住真实际　</p>
<p>尔时智慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　我闻最胜教　　即生净慧光</p>
<p>　普照十方世　　悉见一切佛</p>
<p>　若计有众生　　是为最难处</p>
<p>　法本无真主　　但有假言说</p>
<p>　愚惑莫能知　　自身真实性</p>
<p>　如来非取相　　是故不见佛</p>
<p>　尘垢障慧眼　　不见等正觉</p>
<p>　无量无数劫　　流转生死海</p>
<p>　流转则生死　　非转是涅槃</p>
<p>　生死及涅槃　　二皆不可得</p>
<p>　虚诳妄说者　　生死涅槃异</p>
<p>　迷惑贤圣法　　不识无上道</p>
<p>　如是取相者　　言有佛等觉</p>
<p>　颠倒无正念　　是故不见佛</p>
<p>　能知此实法　　寂灭真如相</p>
<p>　则见最正觉　　超出语言道</p>
<p>　虚妄说诸法　　法实无所有</p>
<p>　一切诸世尊　　谛求不可得</p>
<p>　明了过去世　　未来及现在</p>
<p>　究竟永寂灭　　故说为如来　</p>
<p>尔时真慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　宁受无量苦　　得闻佛音声</p>
<p>　不受一切乐　　而不闻佛名</p>
<p>　所以无量劫　　受此众苦恼</p>
<p>　流转生死中　　不闻佛名故</p>
<p>　实以无实法　　正觉等真伪</p>
<p>　以无和合相　　是名为菩提</p>
<p>　现佛非缘合　　去来亦复然</p>
<p>　一切法无相　　是则佛真性</p>
<p>　若能如是观　　诸法甚深义</p>
<p>　则见无量佛　　法身真实相</p>
<p>　于实知真实　　非实知非实</p>
<p>　善解真实际　　故号为正觉</p>
<p>　觉者无所觉　　是佛真妙法</p>
<p>　诸佛如是修　　非一亦非二</p>
<p>　知一法为众　　知众法为一</p>
<p>　法无所依处　　云何而缘合</p>
<p>　作者及所作　　二俱无所有</p>
<p>　若能如是解　　求之不可得</p>
<p>　是处不可得　　诸佛所依止</p>
<p>　法无有所依　　觉者无所著　</p>
<p>尔时无上慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　无上摩诃萨　　远离众生相</p>
<p>　上相无所有　　故号为无上</p>
<p>　微妙无所有　　粗者亦复无</p>
<p>　诸佛之所得　　非望亦非作</p>
<p>　是法不可数　　诸佛之境界</p>
<p>　亦离于无数　　是名佛真法</p>
<p>　慧日照十方　　灭除众闇冥</p>
<p>　亦非有所照　　亦复非无照</p>
<p>　常乐寂静法　　永离有所依</p>
<p>　解脱无依处　　不染一切法</p>
<p>　善见大智者　　真实所依住</p>
<p>　若无有二法　　当知一亦无</p>
<p>　无一亦无二　　一切皆寂灭</p>
<p>　三种世间空　　是则诸佛见</p>
<p>　诸佛教众生　　安住正法中</p>
<p>　解达无所住　　当见真实身</p>
<p>　非身即是身　　不转不可见</p>
<p>　无转亦无见　　是名无上身</p>
<p>　真慧所演说　　无量诸佛法</p>
<p>　若闻此法者　　常得清净眼　</p>
<p>尔时坚固慧菩萨。承佛神力普观十方。以偈颂曰</p>
<font SIZE="2">
<p>　</p>
</font>
<p>　众生不知恩　　如来发慈慧</p>
<p>　出现于世间　　普照除众冥</p>
<p>　起大慈悲心　　普观诸群生</p>
<p>　具受无量苦　　永缚在三有</p>
<p>　唯除等正觉　　最胜尊导师</p>
<p>　一切天人中　　无可归依者</p>
<p>　世界若无佛　　及众贤圣人</p>
<p>　彼诸群生类　　无有一切乐</p>
<p>　如来众贤圣　　出现于世间</p>
<p>　为开净慧眼　　令得永安乐</p>
<p>　若见如来者　　为得最大利</p>
<p>　闻佛名欢喜　　则是世间塔</p>
<p>　我等获善利　　现前觐如来</p>
<p>　闻斯微妙法　　悉当成佛道</p>
<p>　三世明解脱　　甚深诸境界</p>
<p>　一切众菩萨　　清净开慧眼</p>
<p>　我等重欢喜　　见佛卢舍那</p>
<p>　无量无边智　　演说不可尽</p>
<p>　无上慧坚固　　及诸佛子等</p>
<p>　无数亿劫中　　说佛德无尽　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>