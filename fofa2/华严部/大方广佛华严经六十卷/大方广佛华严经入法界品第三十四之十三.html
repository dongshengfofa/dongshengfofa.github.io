<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第五十六</p>
<p>　　　　东晋天竺三藏佛驮跋陀罗译</p>
<p>　　入法界品第三十四之十三</p>
<p>尔时善财。白圆满妙德林天言。天神。得此菩萨受生自在法门其已久如。答言。佛子。乃往古世。过亿佛刹微尘等劫。有劫名可悦乐。彼有世界。名一切宝。彼劫世界中。有八十那由他佛。出兴于世。其最初佛。号不可坏自在幢王。彼世界中。一阎浮提有一王都。名庄严幢。王名宝焰眼光。第一夫人。名善喜光。如此世界摩耶夫人为卢舍那佛母。彼世界中善喜光夫人。为最初如来母。亦复如是。善喜光夫人生菩萨时。与二百万那由他诸采女众。诣金色园林。攀宝树枝。生彼如来。时有乳母。名离垢光。诸天王等。以杂香汤洗浴太子。抱授乳母。乳母敬受欢喜无量。即得菩萨普眼境界三昧。得三昧已。见十方佛无所障碍。复得菩萨受生自在法门。佛子。譬如初受胎识速疾无碍。得此法门。知一切佛受生自在。亦复如是。佛子。于意云何。彼乳母者。岂异人乎。我身是也。我从是来。念念常见菩萨受生自在法海。卢舍那佛教化众生自在神力。佛子。我念念中。悉得三千大千世界微尘等净智慧眼。常见一切世界微尘等刹及彼诸佛。知彼如来自在受生。又复了知卢舍那佛初发大愿。乃至悉知十方诸佛初发大愿。亦复如是。亦恭敬供养彼诸如来。彼佛说法我悉得闻受持修行。时彼林天。承佛神力观察十方。欲重明此一切境界菩萨受生自在法门义故。以偈颂曰</p>
<p>　佛子汝所问　　最胜寂灭境</p>
<p>　一心善谛听　　我今说因缘</p>
<p>　过亿刹尘劫　　劫名可悦乐</p>
<p>　八十那由他　　如来出兴世</p>
<p>　最初如来名　　无坏自在幢</p>
<p>　我时见彼佛　　金色林中生</p>
<p>　乳母离垢光　　今则我身是</p>
<p>　太子金色身　　天王抱授我</p>
<p>　敬受无上人　　观察不见顶</p>
<p>　圆体难思议　　视之无厌足</p>
<p>　离垢清净身　　相好自庄严</p>
<p>　我见妙宝像　　欢喜心无量</p>
<p>　思惟难思议　　长养功德海</p>
<p>　见彼自在力　　我发菩提心</p>
<p>　专求佛功德　　具足诸愿海</p>
<p>　严净诸世界　　远离三恶道</p>
<p>　于诸世界中　　供养一切佛</p>
<p>　专求大愿海　　除灭众生苦</p>
<p>　闻彼初佛法　　成就此法门</p>
<p>　我于亿刹尘　　一切诸劫中</p>
<p>　修习菩萨行　　严净此法门</p>
<p>　彼劫中诸佛　　我已悉供养</p>
<p>　守护其正法　　净修法门海</p>
<p>　亿刹尘等劫　　诸佛出兴世</p>
<p>　持彼正法轮　　修难议法门</p>
<p>　一念悉了知　　一切刹微尘</p>
<p>　一一微尘中　　见无量刹海</p>
<p>　彼佛初生时　　显现自在力</p>
<p>　我于一念中　　皆悉分别见</p>
<p>　不可思议刹　　见彼诸菩萨</p>
<p>　或处兜率天　　专求佛菩提</p>
<p>　无量刹海中　　见彼生自在</p>
<p>　无量众围绕　　而为其说法</p>
<p>　一念中悉见　　无量诸刹海</p>
<p>　一切诸菩萨　　出家诣道场</p>
<p>　不可思议刹　　得成最正觉</p>
<p>　显现诸方便　　除灭众生苦</p>
<p>　一一微尘中　　转无尽法轮</p>
<p>　无尽妙音海　　普雨甘露法</p>
<p>　念念中悉见　　一一微尘中</p>
<p>　亿刹尘等佛　　示现般涅槃</p>
<p>　见无量刹海　　如来初受生</p>
<p>　一一诸佛所　　无量身供养</p>
<p>　不思议刹海　　无量诸群生</p>
<p>　我以诸方便　　为说甘露法</p>
<p>　佛子我知此　　不思议法门</p>
<p>　无量诸劫数　　称赞不可尽　</p>
<p>佛子。我唯知此菩萨受生自在法门。诸大菩萨。能以诸劫为一念藏。显现一切诸妙方便。供养诸佛满足大愿。觉了一切诸佛正法。示现一切诸趣受生。生诸佛所教化众生未曾失时。为众生现受生自在。于诸佛刹现自在云。常生一切诸如来家。我当云何能知能说彼诸功德。佛子。迦毗罗城有释迦女。名曰瞿夷。汝诣彼问。云何菩萨游生死中教化众生。时善财童子。头面敬礼彼林天足。绕毕辞退</p>
<p>向于彼城。正念思惟增惟广明净菩萨受生自在法门。渐渐游行。至菩萨会庄严讲堂离忧妙德天所。尔时彼天。一万诸天以为眷属。来迎善财。白言。善来大智慧人。修不思议菩萨法门。以净直心满足大愿。广菩萨行向正法城。究竟菩萨无量方便。我观仁者。勇猛精进。修菩萨道心无懈倦。威仪庠序诸根调伏。不久必当逮得无上清净庄严佛身口意。相好严身。十力智慧庄严其心。游行十方教化众生。我观仁者。修行勇猛精进力故。必当得见三世诸佛。受诸如来一切法云。修习菩萨禅定法门寂灭之法。入于甚深如来法门。何以故。诣善知识亲近供养。正念思惟善知识教。无有退转疲倦之心。除灭障碍。降伏诸魔。无能坏者。令一切众生得欢喜故。善财答言如天所说。我愿如是。欲令一切众生欢喜。除灭烦恼诸不善法。具足善法得安隐乐。一切众生。以众恶业烦恼结故。入三恶道受无量苦。菩萨见已起忧悲心。譬如有人。唯有一子。爱念情重。忽有人来。割截其身肢节手足慈父见已悼恻悲念。菩萨若见众生造恶业缘烦恼结故入三恶道受无量苦。见如是已痛心悲念。亦复如是。菩萨若见众生具身口意诸善业故。生天人中受身心乐。见如是已欢乐无量。何以故。菩萨摩诃萨。不自为故求萨婆若。不贪生死五欲快乐。不随心想诸见颠倒结使缠缚贪爱邪见。不着众生种种乐想。不着禅味。不为结碍流转生死。菩萨但见诸有海中。一切众生受无量苦。发大悲愿而摄取之。常以大悲大愿力故。行菩萨行。供养诸佛求萨婆若。欲令众生远离烦恼。净佛世界。调伏一切恶心众生。悉令具足清净身心。行菩萨行而无疲倦。若有菩萨如是行者。悉能庄严一切众生。出生长养天人乐故。为父母皆令安立菩提心故。为养育。皆令究竟菩萨道故。为卫护。皆令远离三恶道故。为大船师。皆令得度生死海故。为归依。令舍诸魔烦恼怖故。为导师。皆令逮得清凉处故。为知济。皆令得度佛刹海故。为主藏臣。皆令得入法宝洲故。为净妙华。令开一切佛功德华故。为大光明。普放功德智慧光故。为欢喜。皆令端严胜殊妙故。为所尊。远离一切诸恶业故。为普贤具足一切诸功德故。为灯明。常放智慧净妙光故。为庆云。常雨一切甘露法故。天神。菩萨摩诃萨。如是行者。一切众生。悉皆爱念乐正法故。尔时善财。将升法堂。彼离忧妙德天与百万眷属。各各赍持妙香华鬘及诸杂宝。散善财上。以偈颂曰</p>
<p>　</p>
<p>　无量无数劫　　世灯或出现</p>
<p>　普为众生故　　正求佛菩提</p>
<p>　无量亿诸劫　　难见难值遇</p>
<p>　功德日今出　　照除世间闇</p>
<p>　见诸众生类　　愚惑痴所覆</p>
<p>　广发大悲心　　专求无师道</p>
<p>　清净正直心　　不惜身寿命</p>
<p>　亲近善知识　　专求佛菩提</p>
<p>　一切无所依　　不着于世间</p>
<p>　离垢清净心　　无碍如虚空</p>
<p>　行诸菩萨行　　具满妙功德</p>
<p>　放大智慧光　　普照一切世</p>
<p>　不离于世间　　亦不着世间</p>
<p>　行世无障碍　　如风游虚空</p>
<p>　譬如大灾起　　一切无能灭</p>
<p>　勇猛精进火　　求道亦如是</p>
<p>　勇猛大精进　　一切莫能坏</p>
<p>　金刚慧师子　　游行无所畏</p>
<p>　一切法海中　　一切诸佛海</p>
<p>　亲近善知识　　速见彼诸佛　</p>
<p>尔时离忧妙德天。偈赞叹已。恭敬法故俱升法堂。升法堂已。周遍推求彼释迦女。即见坐于宝莲华藏师子之座。八万四千众女围绕。皆是贵族王者之女。悉于过去彼菩萨所修行诸行。同彼菩萨一切善根。常以布施爱语摄取众生。求萨婆若利益一切。令诸众生同佛菩提。大悲为首。普念众生如一子想。修习大慈普覆一切。过去已曾于菩萨所。修不思议胜妙智慧。于阿耨多罗三藐三菩提得不退转。具足成满诸波罗蜜心无所著。直心智慧皆悉清净。求萨婆若。离障盖网。超出诸难。得净法身。行普贤行。长养菩萨一切诸力。成就圆满净智慧日。尔时善财。五体投地敬礼瞿夷。礼已合掌于一面住。白言大圣。我已先发阿耨多罗三藐三菩提心。而未知菩萨云何行生死中而无所染。觉了一切诸法实相。超出声闻缘觉之地。住如来地。而不舍离菩萨所行。修菩萨行。不离佛地。超出世间。法身圆满。应世受生。普现种种诸方便身。知法无性。示现一切众生之身。解甚深法。以妙音声。而为说法知众生空。而能不舍化诸世间。知一切佛不生不灭。而能供养心无退转。知无业报。而行善业无有休息。尔时瞿夷。作如是言。善哉善哉。善男子。能问诸菩萨摩诃萨所行之法。修习普贤诸行愿者。能如是问。谛听谛听。善思念之。我当承佛神力为汝解说。善男子。若有菩萨。成就十法。则能满足因陀罗网普智光明菩萨之行。何等为十。所谓依善知识。广发无量诸弘誓愿。修净胜妙。正直希望。集一切智功德。闻佛出世欢喜无量。心常乐住三世佛所。随顺一切诸大菩萨。悉为一切佛所护持。清净大悲远离生死。是为十法。若有菩萨。成就此法。则能满足因陀罗网普智光明菩萨之行。佛子。若诸菩萨。勇猛精进心无退转。出生修习佛无尽法。值善知识故。佛子。菩萨有十法。值善知识。何等为十。所谓不惜身命。不求世乐。知诸法相。而不舍离一切智愿。观察法界。离三有海。无所依住。深入一切菩萨诸愿。普照一切诸佛世界。净修菩萨圆满智慧。是为十法值善知识。尔时瞿夷。承佛神力观察十方。欲重明此义。以偈颂曰</p>
<p>　</p>
<p>　无谄于知识　　智慧广无量</p>
<p>　专求佛菩提　　利益诸众生</p>
<p>　恭敬善知识　　其心如佛想</p>
<p>　勇猛精进力　　具因陀网行</p>
<p>　解脱心增广　　其量均虚空</p>
<p>　摄取于三世　　佛刹及众生</p>
<p>　直心如虚空　　远离烦恼垢</p>
<p>　出生佛功德　　是为身云行</p>
<p>　不思议智慧　　积集功德海</p>
<p>　清净福业藏　　不染于世间</p>
<p>　一切诸佛所　　闻法无厌足</p>
<p>　智慧灯普照　　是为照世行</p>
<p>　一念皆能诣　　十方刹海佛</p>
<p>　闻法分别知　　是为随顺行</p>
<p>　见佛眷属海　　究竟三昧海</p>
<p>　满足诸大愿　　是因陀网行</p>
<p>　未来劫修行　　诸佛所护念</p>
<p>　普照诸世界　　是为法光行</p>
<p>　大悲见众生　　智日出世间</p>
<p>　法光除痴闇　　是为智日行</p>
<p>　见诸趣众生　　回流生死中</p>
<p>　为转净法轮　　是为普贤行</p>
<p>　智慧身无量　　随应而示现</p>
<p>　普于一切趣　　度脱诸群生</p>
<p>　发起大慈悲　　普覆于一切</p>
<p>　遍照诸群生　　令得佛菩提　</p>
<p>善男子。我已成就分别观察一切菩萨三昧海法门。善财白言。大圣。此法门者境界云何。答言。善男子。我入是法门。知此娑婆世界众生佛刹微尘等劫中。死此生彼。作善恶业受诸果报。在生死道出生死者。正定邪定及不定聚。有使善根。无使善根。具足善根。不具足善根。不善善根。善根摄不善根。不善根摄善根。善根所起。不善根所起。一切善恶皆悉了知。彼诸劫中。佛兴于世。我悉了知。知彼诸佛初发道心。行菩萨行。出生一切诸大愿海。知彼供养一切诸佛。具菩萨行。成等正觉转正法轮。现自在力化度众生。知彼眷属。声闻缘觉之所修行。过去修习一切善根。得明净智。成就寂灭自在法门。显现种种自在神力。教化众生而般涅槃。知彼眷属诸菩萨众。初发道心修习善根。出生种种诸大愿行。成就满足诸波罗蜜。种种庄严菩萨之道。菩萨诸地自在之力。菩萨诸地住。分别修习诸菩萨地。净菩萨地。修菩萨地。菩萨诸地相。菩萨诸地智。菩萨诸摄智。菩萨善巧方便教化众生。菩萨诸住。菩萨圆满净行。菩萨自在行。菩萨三昧海。菩萨方便。于念念中。悉知菩萨诸三昧海。一切种智电光法云。得诸法忍。尽一切智底。知彼菩萨诸佛刹海。究竟法海。知众生海。修习一切菩萨法门。满足大愿。显现种种自在神力。如是等事我悉了知。如此娑婆世界。知十方世界。世界性。世界海。世界轮。世界圆满。世界分别。世界旋。世界转。世界莲华。世界须弥。世界相中事。亦复如是。卢舍那佛本愿力故。我悉深入分别念知。何以故。此法门者。悉知一切众生心海。知一切众生积集善根。知一切众生有垢有净。知一切众生性。知一切声闻三昧自在法门。知一切缘觉菩萨诸佛三昧自在法门。如是等事悉分别知。善财白言。大圣。发阿耨多罗三藐三菩提心来。其已久如。答言。佛子。乃往古世。过世界微尘等劫。有劫名胜光明。时有世界。名离恐怖。彼世界中有四天下。彼阎浮提中有一王都。名妙德树须弥山。于八十王都。最为殊胜。彼有王。名一切宝主。有六万采女。五百大臣。五百王子。端正勇健摧伏怨敌。其王太子名增上功德主。颜貌殊胜相好严身。与万采女俱。持妙幢盖。散众宝华。作诸妓乐。乘妙宝车。诣香芽山。游戏园林。时彼道路坦然平正。种种庄严。散众妙华。宝树行列。众妙宝帐以覆其上。于彼路侧。积众宝聚杂种宝衣。诸庄严具肴膳饮食。如是等事随其所须皆给施之。时有母人。名曰善现。将一童女。名离垢妙德。端严姝妙修短得所。颜容无伦。目发绀色。唇齿丹素。口出梵音。才能巧妙。言语聪辩。修习慈心见者无厌。少贪恚痴常怀惭愧心无谄曲。乘妙宝车采女围绕。从母游观。先太子前至香芽园。太子见已。生染爱心。语其母言。欲娉贤女以为我妻。母语女言。太子今欲求汝为妃。于意云何。女白母言。若欲使我为彼妃者。当自殒灭。母报女曰。勿作此言。所以者何。今此太子。悉已具足转轮王相。必为圣主。有玉女宝。汝当尔时不堪给使。此处尊胜莫生难心。时彼园外有一道场。名法云光。有胜日光如来应供等正觉。出兴于世。于彼道场成无上道。时女梦见彼如来身。于梦觉已。空中有天而告之曰。汝梦所见是胜日光佛。成道已来始经七日。今在道场。无量菩萨大众围绕。彼佛众会一切天龙八部鬼神。乃至无量净居诸天。地神。风神。海神。火神。山神。树神。丛林药草城郭等神。皆悉云集。奉觐世尊听受正法。时彼女人闻是语已。诣太子所合掌而立。以偈白言</p>
<p>　</p>
<p>　我色世间最　　智慧无伦匹</p>
<p>　才妙善言论　　观者无厌足</p>
<p>　太子应当知　　我心善贞洁</p>
<p>　志尚心端直　　清净无所染</p>
<p>　远离于嗔恚　　贪欲及愚痴</p>
<p>　以真净直心　　饶益诸群生</p>
<p>　我见太子身　　相好自庄严</p>
<p>　见已喜无量　　诸根悉调伏</p>
<p>　妙体犹净金　　发美绀青色</p>
<p>　额广目明彻　　必为自在王</p>
<p>　其身逾金山　　相好自严饰</p>
<p>　我今太子所　　合掌恭敬住</p>
<p>　其目净修广　　方臆如师子</p>
<p>　观者无厌足　　妙音应纳我</p>
<p>　舌相广长妙　　犹如赤铜色</p>
<p>　演出梵音声　　闻者踊跃喜</p>
<p>　口方牙深固　　齿白而齐密</p>
<p>　若有睹见者　　一切皆欢喜</p>
<p>　离垢清净身　　具相三十二</p>
<p>　成就此妙相　　必为转轮王　</p>
<p>尔时太子。语彼女言。汝是谁女。为谁守护。若先属他。我则不宜起染爱心。尔时太子。说偈问言</p>
<p>　</p>
<p>　清净功德身　　见者无厌足</p>
<p>　谁为汝父母　　为谁所守护</p>
<p>　若先有所属　　我不起欲想</p>
<p>　非分生淫心　　命终堕恶道</p>
<p>　不应为豪贵　　种种富乐故</p>
<p>　发起如是等　　放逸贪乱心</p>
<p>　种种生邪见　　幻诳诸谄伪</p>
<p>　如是造诸恶　　流转于世间</p>
<p>　父母知识所　　应起恭敬心</p>
<p>　慈悲广覆护　　一切诸群萌</p>
<p>　若于一切处　　所从闻法者</p>
<p>　能生诸善故　　应起恭敬心</p>
<p>　一切诸导师　　正法菩萨众</p>
<p>　圣僧功德海　　皆悉应恭敬</p>
<p>　修习诸功德　　远离一切恶</p>
<p>　安住于正法　　广行菩萨道</p>
<p>　若无归依者　　应起大慈心</p>
<p>　诸在三恶道　　应发大悲念</p>
<p>　一切诸法界　　有成必有败</p>
<p>　舍心平等观　　莫随烦恼魔</p>
<p>　应发菩提心　　觉悟诸群生</p>
<p>　无量劫修行　　不起疲倦想　</p>
<p>时彼女母。说偈白言</p>
<p>　</p>
<p>　唯愿太子听　　此女从生来</p>
<p>　乃至今长成　　一切诸因缘</p>
<p>　太子所生日　　女从莲华生</p>
<p>　其目净修广　　肢节悉具足</p>
<p>　我曾于春月　　游观娑罗园</p>
<p>　睹见诸卉木　　种种华荣茂</p>
<p>　同游八百女　　容仪悉端严</p>
<p>　皆已具足知　　诸巧技能法</p>
<p>　彼园有浴池　　名曰众庄严</p>
<p>　我于池岸坐　　采女众围绕</p>
<p>　时彼浴池中　　千叶莲华生</p>
<p>　宝叶琉璃茎　　阎浮檀金台</p>
<p>　众妙宝香须　　普放净光明</p>
<p>　遍照阎浮提　　犹若日初出</p>
<p>　时见此玉女　　从彼莲华生</p>
<p>　睹者皆念言　　此则善业报</p>
<p>　目发绀青色　　其身如紫金</p>
<p>　众宝以庄严　　观者心无厌</p>
<p>　离垢净无秽　　肢节悉具足</p>
<p>　犹如真金像　　安处宝莲华</p>
<p>　毛孔栴檀香　　普熏于一切</p>
<p>　口出莲华香　　演妙梵音声</p>
<p>　此是玉女宝　　世间所希有</p>
<p>　身相悉具足　　种种妙庄严</p>
<p>　一切诸技术　　世间言论法</p>
<p>　究竟悉缕练　　愿为哀纳受</p>
<p>　此是玉女宝　　身分悉圆满</p>
<p>　功德具庄严　　宿行之所得</p>
<p>　善知众生病　　起患之所由</p>
<p>　又知对治法　　除灭众疑惑</p>
<p>　一切阎浮提　　众生语言法</p>
<p>　种种妓乐音　　无不善通达</p>
<p>　此女修功德　　远离女人法</p>
<p>　能转众生心　　唯愿哀纳受</p>
<p>　舍离嫉妒心　　不醉于五欲</p>
<p>　不起嗔恚心　　修习忍智慧</p>
<p>　精进持净戒　　能辨一切事</p>
<p>　专求诸功德　　太子愿纳受</p>
<p>　若见诸贫穷　　老病众苦逼</p>
<p>　无所归依者　　大悲普慈念</p>
<p>　常欲利众生　　不求自安乐</p>
<p>　功德庄严身　　饶益于一切</p>
<p>　于诸威仪中　　常修不放逸</p>
<p>　修习诸善法　　见者无不悦</p>
<p>　功德普庄严　　远离染污心</p>
<p>　常求善知识　　恭敬乐供养</p>
<p>　修习大慈法　　弃舍怨结心</p>
<p>　智慧无与等　　唯愿哀纳受　</p>
<p>尔时太子答言。善女。我已先发阿耨多罗三藐三菩提心。欲无量劫行菩萨行。积集一切功德智慧。净修一切诸波罗蜜。恭敬供养一切诸佛。护持正法。严净一切诸佛世界。令如来种相续不断。教化众生。灭生死苦住究竟乐。欲令众生净智慧眼。住菩萨道修菩萨行。具足一切菩萨诸地。令一切众生心大欢喜。我当尽未来劫。行檀波罗蜜。悉舍一切国城妻子。肢节手足。头目髓脑。或在家布施出家修道。汝于尔时。莫作障碍坏我道心。尔时太子。重为彼女而说偈言</p>
<p>　</p>
<p>　哀愍众生故　　我发菩提心</p>
<p>　无量无数劫　　积集智功德</p>
<p>　无量劫海中　　修习诸大愿</p>
<p>　广修菩萨行　　具足一切地</p>
<p>　三世诸佛所　　学六波罗蜜</p>
<p>　闻法能修行　　专求菩萨道</p>
<p>　十方垢浊刹　　我悉令严净</p>
<p>　除灭诸群生　　三恶道苦患</p>
<p>　以诸方便力　　广度一切众</p>
<p>　除灭愚痴闇　　住一切智道</p>
<p>　供养诸佛海　　净修一切地</p>
<p>　发起大慈悲　　内外一切舍</p>
<p>　若我施来求　　妻子诸眷属</p>
<p>　在家及出家　　汝莫作障碍</p>
<p>　若能如是者　　我则纳受汝　</p>
<p>时女答言。敬从来教。乃至出家不敢有碍。即说偈言</p>
<p>　</p>
<p>　一切劫海中　　地狱火烧身</p>
<p>　若能眷纳我　　甘心受此苦</p>
<p>　一切生死身　　碎末如微尘</p>
<p>　若能眷纳我　　甘心受此苦</p>
<p>　无量劫顶戴　　一切金刚山</p>
<p>　若能眷纳我　　甘心受此苦</p>
<p>　一切生死海　　以我施无悔</p>
<p>　若得法王处　　愿令我亦然</p>
<p>　无量无数劫　　修行菩萨道</p>
<p>　有来求我者　　欢喜愿施与</p>
<p>　太子见众苦　　发起菩提心</p>
<p>　无量大慈悲　　摄众生及我</p>
<p>　我不求豪富　　不贪五欲乐</p>
<p>　但愿共行法　　而为太子妻</p>
<p>　修广明净眼　　慈愍观众生</p>
<p>　不起染污心　　必成菩提道</p>
<p>　太子游行时　　地出众宝华</p>
<p>　此相无有疑　　必为转轮王</p>
<p>　我昔于梦见　　正觉胜日光</p>
<p>　菩提树下坐　　大众悉围绕</p>
<p>　梦中见彼佛　　以手摩我顶</p>
<p>　觉已大欢喜　　踊跃无有量</p>
<p>　空中时有天　　名曰清净身</p>
<p>　彼天为我说　　道场佛兴世</p>
<p>　我发如是念　　若见太子者</p>
<p>　当为分别说　　胜日光佛兴</p>
<p>　我昔所志愿　　于今悉成满</p>
<p>　唯愿俱往诣　　供养彼如来　</p>
<p>尔时太子。闻彼如来出兴于世。心大欢喜踊跃无量。欲见彼佛。以五百宝散彼女人。又与妙德光藏净周罗宝并妙衣服。时彼女母。即为太子。而说偈言</p>
<p>　</p>
<p>　今此玉女宝　　功德庄严身</p>
<p>　我昔所志乐　　此愿今成满</p>
<p>　持戒不放逸　　智慧诸功德</p>
<p>　普于一切世　　最胜无伦匹</p>
<p>　此女莲华生　　种姓无讥嫌</p>
<p>　远离诸不善　　太子同志愿</p>
<p>　此女身柔软　　犹如天缯纩</p>
<p>　蒙彼手摩者　　众患悉除灭</p>
<p>　毛孔所出香　　芬馨无伦比</p>
<p>　众生若闻者　　悉住于净戒</p>
<p>　其身净无垢　　譬如真金像</p>
<p>　若有睹见者　　离害具慈心</p>
<p>　口出微妙音　　无不乐闻者</p>
<p>　若有听斯音　　远离诸恶业</p>
<p>　心净无瑕秽　　质直无谄曲</p>
<p>　随其所闻法　　如说能修行</p>
<p>　恭敬善知识　　及所尊重者</p>
<p>　远离贪欲心　　专求于正法</p>
<p>　此女心不恃　　妙色莲花生</p>
<p>　世间诸荣乐　　唯求无上道　</p>
<p>时彼太子。与此女俱。并一万采女。出香芽园。各乘宝车。往诣道场。下车步进。遥见如来相好严身。其心澄净如镜渊渟。诸根调伏犹如象王。心大欢喜踊跃无量。与采女众。往诣佛所头面礼足。恭敬供养绕无数匝。各持五百众妙宝华。供散彼佛。为彼如来。兴立五百众香楼阁杂宝严饰。时彼如来。为说普门灯明修多罗。闻说经已。于一切法中得三昧海。所谓诸佛愿海三昧。普照三世光藏三昧。对见一切诸佛三昧。普照一切众生三昧。普照世界海净智灯光明三昧。普照众生根海智光明三昧。救护众生光云三昧。教化众生现前智灯明三昧。闻持诸佛法轮三昧。具普贤行净云三昧。于一切法中。得如是等诸三昧海。时彼玉女。于诸法中。得不可坏寂静法门。于阿耨多罗三藐三菩提得不退转。时彼太子。与诸眷属礼彼如来。绕无数匝辞退还宫。诣父王所头面敬礼。白言大王。彼道场上。胜日光佛始成正觉。王问太子。从谁闻乎。答言。从彼离垢妙德女闻。时王闻已欢喜无量。犹如贫人得大宝藏。作如是念。佛无上宝难值难遇。能灭众生恶道贫苦。为无上医善对治法。除灭众生诸烦恼患。为善导师。于生死海济度众生置涅槃处。作是念已召诸小王及诸群臣。并婆罗门刹利居士。皆悉集会。而告之曰。我闻太子无上吉语云。胜日光佛出兴于世。我闻是已欢喜无量。无以酬报。今舍王位授与太子。王舍位已与诸眷属。往诣道场胜日光佛所。头面礼足退坐一面</p>
<p>尔时如来。观察彼王及诸眷属。白毫相中放大光明。名曰一切众生心灯。普照十方无量世界一切诸王。显现如来不可思议自在神力。应受化者令彼心净。具足不可思议功德。超出世间。其身清净。以微妙音。为大众说离痴曀法真实灯陀罗尼门。佛刹微尘等陀罗尼以为眷属。彼王闻已。即得广大智慧光明。阎浮提微尘等菩萨得此陀罗尼。六十那由他人得诸漏尽。一万众生皆得离垢清净法眼。无量众生悉发阿耨多罗三藐三菩提心。又以不可思议自在神力。于十方刹以三乘法化度众生。尔时彼王。作如是念。此诸功德。若不出家则不能辨。我今应当于如来所出家修道。前白佛言。今从世尊出家学道。佛答王言。宜知是时。时王即与一万眷属出家修道。皆得离痴曀法真实灯陀罗尼门及世界微尘等陀罗尼。又得菩萨十明及无量辩。净无碍身诣诸佛所。悉闻受持佛正法轮。为大法师。以神通力遍诸世界。随所应化为彼现身。赞叹佛法并诸过去菩萨所行菩萨本生。又赞叹佛无量无边自在神力。守护正法</p>
<p>尔时太子。月十五日王得道时。于其正殿采女围绕。七宝自至。一金轮宝。名胜自在。二象宝。名曰青山。三绀马宝。名勇疾风。四神珠宝。名光藏云。五主藏臣宝。名曰大财。六玉女宝。名净妙德。七主兵臣宝。名离垢眼。得是七宝。于阎浮提作转轮王。时有千子。端正勇猛能伏怨敌。时彼人民炽盛丰乐自在。八万王城。城各建立五百楼阁。大僧伽蓝众宝庄严。一一僧伽蓝。起广大塔。一切众宝以为庄严。香华缯盖而供养之。一一王城。次第请佛。以不思议众妙供具。供养如来。时佛入城。无量众生皆大欢喜。长养善根发菩提心。以广大悲饶益众生。正求佛法知真实义。平等观察三世诸法。明净智慧普照三世。知三世佛次第出世。摄取众生向菩萨道。行菩萨行。安住菩萨平等正法。逮得如来法轮智光。深入法海。能于己身见一切刹。善知诸根弘誓愿海。得一切智。尔时如来。次第受彼诸王请时。如是饶益无量众生。佛子。尔时太子增上功德主。岂异人乎。今释迦牟尼佛是也。尔时王宝主。宝华佛是也。宝华如来。今在东方过世界海微尘等世界海。有一世界海。名法界虚空光云。中有世界。名佛圆满光妙德灯。彼有道场。名曰一切天王光幢。彼佛始成正觉。与不可说佛刹微尘等菩萨大众围绕说法。彼宝华佛为菩萨时。净彼刹海。彼刹海中。三世诸佛出兴世者。皆宝华佛为菩萨时。教化令发阿耨多罗三藐三菩提心。尔时女母善现者。今我母善目是也。王眷属者。彼如来所大众是也。皆悉具足普贤诸行。成就大愿。清净法身普照世间。其心无坏。逮得菩萨诸三昧门。以清净眼。皆悉对见一切诸佛一切如来。以虚空等妙音声云。转正法轮。悉闻受持。于诸法中得自在力。出入息顷。遍游一切诸佛世界。以微妙音为众生说法。而未曾离一切佛所。尽未来劫修菩萨行。随所应化悉为现身。尔时离垢妙德宝女。共增上功德主转轮王。四事供养。胜日光佛者。我身是也。彼佛灭度后。其世界中。有六十百千亿那由他佛出兴于世。其最初佛号明净身。次名净明月普照智。次名智观幢。次名广智光明王。次名精进金刚那罗延。次名不坏智。次名智普缘。次名净德智云。次名师子智光。次名周罗光明。次名功德光幢。次名智日幢。次名开宝莲华身。次名功德光。次名智光云。次名普明净月。次名庄严盖妙音。次名师子勇猛智照。次名法界慧月。次名觉众生心虚空电光。次名善鼻妙香。次名寂灭响。次名甘露山。次名法海雷音。次名无坏智音。次名觉空电光周罗。次名月光白毫相云。次名圆面净慧。次名善觉智华光。次名宝焰山妙德王。次名广德夜光。次名妙宝月幢。次名具三昧身。次名胜宝光王。次名现普智光。次名焰海门灯。次名离垢妙音王。次名无等功德。次名胜幢。次名修臂。次名本愿净月。次名真实智灯。次名法上妙音。次名明净妙德藏王。次名乘幢。次名法海莲华。佛子。彼一劫中。如是次第。六十百千亿那由他佛。出兴于世。我悉亲近恭敬供养。其最后佛。名广解脱光。于彼佛所得净智眼。佛子。尔时彼佛初成正觉。入城教化。我时为王夫人。与彼大王恭敬供养。闻彼佛说如来性起灯修多罗。闻已得净智眼。又得观察菩萨三昧海法门。佛子。我得此法门已。于世界微尘等劫。受持修习。是诸劫中。值无量佛出兴于世。我悉恭敬供养。佛子。我或一劫。值一如来出兴于世。恭敬供养。或二或三。或不可说。或于一劫。值世界微尘等佛出兴于世。我悉恭敬供养。而未能知诸大菩萨身量像貌。及其身业心行智慧三昧境界。佛子。我若见修菩萨行者。欢喜无量恭敬供养。以诸方便而摄取之。令于阿耨多罗三藐三菩提得不退转。佛子。我于世界微尘等劫。值遇诸佛恭敬供养。彼佛说法悉闻受持。时彼诸佛。各以种种修多罗。为我说此法门。我闻是已。悉于三世佛刹海中诸如来所佛眷属所。修此法门。又行菩萨行。菩萨大愿海。种种法门中。修此法门。犹未能知普贤菩萨所行法门。何以故。佛子。普贤法门犹如虚空。无量无边。又如众生。及三世海。十方刹海。及诸法界。无量无边。佛子。普贤菩萨法门。与诸佛身境界齐等。我于世界微尘等劫。观菩萨身心无厌足。何以故。我于菩萨一一毛孔中。念念悉见无量无边庄严世界。佛坐道场成等正觉。于大众中。以微妙音转正法轮。说种种修多罗。种种诸乘。种种清净。复次佛子。我于菩萨一一毛孔中。念念悉见诸众生海。各有所住。及其境界诸根不同。于三世中发菩提心。行菩萨行具大愿海。净诸菩萨无量无边波罗蜜海。及诸菩萨本生之海。无量无边大慈悲海。摄取众生悉令欢喜。乃至悉见一切菩萨。现处中宫采女围绕。佛子。我于菩萨一一毛孔中。皆悉睹见如是等事。佛子。我唯知此法门。诸大菩萨。皆悉究竟诸方便海。显现一切众生等身。随顺世间。于一切毛孔。普放一切相海光明。了法无性。诸众生类等如虚空。一切至处皆悉如如。显现神变。于诸法界得自在力。游戏普门。一切诸地法门海中。我当云何能知能说彼功德行。尔时瞿夷。语善财言。善男子。此迦毗罗城摩耶夫人汝诣彼问。云何菩萨修习诸行。不染世法。供养诸佛。于菩萨行得不退转。除灭障碍。不由他悟入诸法门。常能应现一切佛所。摄取众生。尽未来劫修菩萨行而不退转。究竟满足大乘诸愿。长养一切众生善根。尔时瞿夷。承佛神力。欲重明此义。以偈颂曰</p>
<p>　</p>
<p>　我见乐修行　　菩萨诸行者</p>
<p>　欢喜心无量　　皆悉摄取之</p>
<p>　乃昔久远世　　过百刹尘劫</p>
<p>　有劫名清净　　世界名光明</p>
<p>　尔时彼劫中　　六十百千亿</p>
<p>　那由他诸佛　　出兴于世间</p>
<p>　最后等正觉　　号为法幢灯</p>
<p>　彼佛灭度后　　有王名智山</p>
<p>　以大自在力　　王领阎浮提</p>
<p>　悉能广降伏　　一切诸怨敌</p>
<p>　王子有五百　　端正身姝妙</p>
<p>　其体净圆满　　见者无厌足</p>
<p>　深信诸佛法　　恭敬而供养</p>
<p>　守护正法藏　　受持乐修习</p>
<p>　彼王有太子　　名曰善光明</p>
<p>　三十相严身　　饶益诸群生</p>
<p>　五百亿人俱　　出家行学道</p>
<p>　勇猛精进力　　护持彼佛法</p>
<p>　王都名智树　　一亿城围绕</p>
<p>　有林名静德　　众宝树庄严</p>
<p>　善光住此林　　广说佛正法</p>
<p>　辩才无穷尽　　令众悉清净</p>
<p>　或为乞食故　　入彼王都城</p>
<p>　庠序有威仪　　见者莫不欣</p>
<p>　游步如师子　　志意常安谛</p>
<p>　诸根悉调伏　　念慧现在前</p>
<p>　尔时有长者　　名曰欢喜幢</p>
<p>　我为长者女　　名曰随顺光</p>
<p>　时我于城中　　遇见善光明</p>
<p>　相好庄严身　　欢喜心无量</p>
<p>　次乞至我门　　我以染心施</p>
<p>　摩尼庄严具　　投彼善光钵</p>
<p>　虽以染爱心　　供养彼佛子</p>
<p>　二百五十劫　　不经三恶道</p>
<p>　常于天人中　　尊贵王家生</p>
<p>　恒见善光明　　妙相庄严身</p>
<p>　于后所过劫　　二百有五十</p>
<p>　善现女家生　　名离垢妙德</p>
<p>　我见胜自在　　发起供养心</p>
<p>　不惜身寿命　　随其所施与</p>
<p>　时与太子俱　　觐佛胜日光</p>
<p>　欢喜心无量　　发起菩提心</p>
<p>　彼劫最后佛　　名广解脱光</p>
<p>　出兴于世间　　我值悉供养</p>
<p>　从彼最后佛　　得净智慧眼</p>
<p>　了知诸法相　　除灭虚妄倒</p>
<p>　得观察菩萨　　三昧海法门</p>
<p>　一念悉睹见　　不可思议刹</p>
<p>　见彼诸佛刹　　或净或垢秽</p>
<p>　于净不贪乐　　于秽不憎恶</p>
<p>　普见诸世界　　如来坐道场</p>
<p>　一念见诸佛　　不思议光海</p>
<p>　亦见佛眷属　　一切三摩提</p>
<p>　一切诸法门　　皆悉无障碍</p>
<p>　又知彼业行　　随其所住地</p>
<p>　及诸大愿海　　一念悉了知</p>
<p>　我于菩萨身　　见诸菩萨等</p>
<p>　无量劫修行　　一切莫能测</p>
<p>　一一毛孔见　　阿僧祇劫刹</p>
<p>　风轮水火轮　　一切大地轮</p>
<p>　种种所依住　　世界形类相</p>
<p>　诸妙庄严具　　众生身差别</p>
<p>　又见世界海　　一切诸世界</p>
<p>　诸佛出兴世　　说法度众生</p>
<p>　我于无量劫　　修习菩萨行</p>
<p>　犹不知菩萨　　身业心智慧　</p>
<p>时善财童子。头面敬礼彼瞿夷足。绕毕辞退。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 