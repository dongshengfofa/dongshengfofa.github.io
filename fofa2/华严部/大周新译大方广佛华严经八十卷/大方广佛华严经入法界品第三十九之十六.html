<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第七十五</p>
<p>　　　　于阗国三藏实叉难陀奉　制译</p>
<p>　　入法界品第三十九之十六</p>
<p>尔时善财童子。向迦毗罗城。思惟修习受生解脱。增长广大。忆念不舍。渐次游行。至菩萨集会普现法界光明讲堂。其中有神。号无忧德。与一万主宫殿神俱。来迎善财。作如是言。善来丈夫有大智慧。有大勇猛。能修菩萨不可思议自在解脱。心恒不舍广大誓愿。善能观察诸法境界。安住法城。入于无量诸方便门。成就如来功德大海。得妙辩才。善调众生。获圣智身。恒顺修行。知诸众生心行差别。令其欢喜趣向佛道。我观仁者修诸妙行。心无暂懈。威仪所行。悉皆清净。汝当不久。得诸如来清净庄严无上三业。以诸相好庄严其身。以十力智莹饰其心。游诸世间。我观仁者勇猛精进而无有比。不久当得普见三世一切诸佛。听受其法。不久当得一切菩萨禅定解脱诸三昧乐。不久当入诸佛如来甚深解脱。何以故。见善知识。亲近供养。听受其教。忆念修行。不懈不退。无忧无悔。无有障碍。魔及魔民。不能为难。不久当成无上果故。善财童子言。圣者。如向所说。愿我皆得。圣者。我愿一切众生息诸热恼。离诸恶业。生诸安乐。修诸净行。圣者。一切众生起诸烦恼。造诸恶业。堕诸恶趣。若身若心恒受楚毒。菩萨见已心生忧恼。圣者。譬如有人唯有一子。爱念情至。忽见被人割截肢体。其心痛切不能自安。菩萨摩诃萨。亦复如是。见诸众生以烦恼业。堕三恶趣受种种苦。心大忧恼。若见众生起身语意三种善业。生天人趣。受身心乐。菩萨尔时。生大欢喜。何以故。菩萨不自为故求一切智。不贪生死诸欲快乐。不随想倒见倒心倒诸结随眠爱见力转。不起众生种种乐想。亦不味着诸禅定乐。非有障碍。疲厌退转住于生死。但见众生。于诸有中。具受无量种种诸苦。起大悲心。以大愿力而普摄取。悲愿力故。修菩萨行。为断一切众生烦恼。为求如来一切智智。为供养一切诸佛如来。为严净一切广大国土。为净治一切众生乐欲。及其所有身心诸行。于生死中无有疲厌。圣者菩萨摩诃萨。于诸众生为庄严。令生人天富贵乐故。为父母。为其安立菩提心故。为养育令其成就菩萨道故。为卫护。令其远离三恶道故。为船师。令其得度生死海故。为归依。令舍诸魔烦恼怖故。为究竟。令其永得清凉乐故。为津济。令入一切诸佛海故。为导师。令至一切法宝洲故。为妙华。开敷诸佛功德心故。为严具。常放福德智慧光故。为可乐。凡有所作悉端严故。为可尊。远离一切诸恶业故。为普贤。具足一切端严身故。为大明。常放智慧净光明故。为大云。常雨一切甘露法故。圣者。菩萨如是修诸行时。令一切众生。皆生爱乐具足法乐。尔时善财童子。将升法堂。其无忧德及诸神众。以出过诸天上妙华鬘。涂香末香。及以种种宝庄严具。散善财上。而说颂言</p>
<p>　</p>
<p>　汝今出世间　　为世大明灯</p>
<p>　普为诸众生　　勤求无上觉</p>
<p>　无量亿千劫　　难可得见汝</p>
<p>　功德日今出　　灭除诸世闇</p>
<p>　汝见诸众生　　颠倒惑所覆</p>
<p>　而兴大悲意　　求证无师道</p>
<p>　汝以清净心　　寻求佛菩提</p>
<p>　承事善知识　　不自惜身命</p>
<p>　汝于诸世间　　无依无所著</p>
<p>　其心普无碍　　清净如虚空</p>
<p>　汝修菩提行　　功德悉圆满</p>
<p>　放大智慧光　　普照一切世</p>
<p>　汝不离世间　　亦不着于世</p>
<p>　行世无障碍　　如风游虚空</p>
<p>　譬如火灾起　　一切无能灭</p>
<p>　汝修菩提行　　精进火亦然</p>
<p>　勇猛大精进　　坚固不可动</p>
<p>　金刚慧师子　　游行无所畏</p>
<p>　一切法界中　　所有诸刹海</p>
<p>　汝悉能往诣　　亲近善知识　</p>
<p>尔时无忧德神。说此颂已。为爱乐法故。随逐善财。恒不舍离。尔时善财童子。入普现法界光明讲堂。周遍推求彼释氏女。见在堂内。坐宝莲华师子之座。八万四千采女所共围绕。是诸采女。靡不皆从王种中生。悉于过去。修菩萨行同种善根。布施爱语普摄众生。已能明见一切智境。已共修集佛菩提行。恒住正定。常游大悲。普摄众生犹如一子。慈心具足眷属清净。已于过去。成就菩萨不可思议善巧方便。皆于阿耨多罗三藐三菩提。得不退转。具足菩萨诸波罗蜜。离诸取着。不乐生死。虽行诸有心常清净。恒勤观察一切智道。离障盖网。超诸着处。从于法身而示化形。生普贤行。长菩萨力。智日慧灯悉已圆满。尔时善财童子。诣彼释女瞿波之所。顶礼其足合掌而住。作如是言。圣者。我已先发阿耨多罗三藐三菩提心。而未知菩萨云何于生死中。而不为生死过患所染。了法自性。而不住声闻辟支佛地。具足佛法。而修菩萨行。住菩萨地。而入佛境界。超过世间。而于世受生。成就法身。而示现无边种种色身。证无相法。而为众生示现诸相。知法无说。而广为众生演说诸法。知众生空。而恒不舍化众生事。虽知诸佛不生不灭。而勤供养。无有退转。虽知诸法无业无报。而修诸善行恒不止息。时瞿波女。告善财言。善哉善哉。善男子。汝今能问菩萨摩诃萨。如是行法。修习普贤诸行愿者。能如是问。谛听谛听。善思念之。我当承佛神力。为汝宣说。善男子。若诸菩萨。成就十法。则能圆满因陀罗网普智光明菩萨之行。何等为十。所谓依善知识故。得广大胜解故。得清净欲乐故。集一切福智故。于诸佛所听闻法故。心恒不舍三世佛故。同于一切菩萨行故。一切如来所护念故。大悲妙愿皆清净故。能以智力普断一切诸生死故。是为十。若诸菩萨。成就此法。则能圆满因陀罗网普智光明菩萨之行。佛子。若菩萨亲近善知识。则能精进不退修习出生无尽佛法。佛子。菩萨以十种法。承事善知识。何等为十。所谓于自身命无所顾惜。于世乐具心不贪求。知一切法性皆平等。永不退舍一切智愿。观察一切法界实相。心恒舍离一切有海。知法如空心无所依。成就一切菩萨大愿。常能示现一切刹海。净修菩萨无碍智轮。佛子。应以此法。承事一切诸善知识。无所违逆。尔时释迦瞿波女。欲重明此义。承佛神力。观察十方。而说颂言</p>
<p>　</p>
<p>　菩萨为利诸群生　　正念亲承善知识</p>
<p>　敬之如佛心无怠　　此行于世帝网行</p>
<p>　胜解广大如虚空　　一切三世悉入中</p>
<p>　国土众生佛皆尔　　此是普智光明行</p>
<p>　志乐如空无有际　　永断烦恼离诸垢</p>
<p>　一切佛所修功德　　此行于世身云行</p>
<p>　菩萨修习一切智　　不可思议功德海</p>
<p>　净诸福德智慧身　　此行于世不染行</p>
<p>　一切诸佛如来所　　听受其法无厌足</p>
<p>　能生实相智慧灯　　此行于世普照行</p>
<p>　十方诸佛无有量　　一念一切悉能入</p>
<p>　心恒不舍诸如来　　此向菩提大愿行</p>
<p>　能入诸佛大众会　　一切菩萨三昧海</p>
<p>　愿海及以方便海　　此行于世帝网行</p>
<p>　一切诸佛所加持　　尽未来际无边劫</p>
<p>　处处修行普贤道　　此是菩萨分身行</p>
<p>　见诸众生受大苦　　起大慈悲现世间</p>
<p>　演法光明除闇冥　　此是菩萨智日行</p>
<p>　见诸众生在诸趣　　为集无边妙法轮</p>
<p>　令其永断生死流　　此是修行普贤行</p>
<p>　菩萨修行此方便　　随众生心而现身</p>
<p>　普于一切诸趣中　　化度无量诸含识</p>
<p>　以大慈悲方便力　　普遍世间而现身</p>
<p>　随其解欲为说法　　皆令趣向菩提道　</p>
<p>时释迦瞿波。说此颂已。告善财童子言。善男子。我已成就观察一切菩萨三昧海解脱门。善财言。大圣。此解脱门境界云何。答言。善男子。我入此解脱。知此娑婆世界佛刹微尘数劫。所有众生于诸趣中。死此生彼。作善作恶。受诸果报。有求出离。不求出离。正定邪定。及以不定。有烦恼善根。无烦恼善根。具足善根。不具足善根。不善根所摄善根。善根所摄不善根。如是所集。善不善法。我皆知见。又彼劫中所有诸佛。名号次第。我悉了知。彼佛世尊。从初发心。及以方便。求一切智。出生一切诸大愿海。供养诸佛。修菩萨行。成等正觉。转妙法轮。现大神通。化度众生。我悉了知。亦知彼佛众会差别。其众会中。有诸众生依声闻乘。而得出离。其声闻众。过去修习一切善根。及其所得种种智慧。我悉了知。有诸众生依独觉乘。而得出离。其诸独觉。所有善根。所得菩提。寂灭解脱。神通变化。成熟众生。入于涅槃。我悉了知。亦知彼佛诸菩萨众。其诸菩萨。从初发心。修习善根。出生无量诸大愿行。成就满足诸波罗蜜种种庄严菩萨之道。以自在力。入菩萨地。住菩萨地。观菩萨地。净菩萨地。菩萨地相。菩萨地智。菩萨摄智。菩萨教化众生智。菩萨建立智。菩萨广大行境界菩萨神通行。菩萨三昧海。菩萨方便。菩萨于念念中所入三昧海。所得一切智光明。所获一切智电光云。所得实相忍。所通达一切智。所住刹海。所入法海。所知众生海。所住方便。所发誓愿。所现神通。我悉了知。善男子。此娑婆世界尽未来际所有劫海。展转不断。我皆了知。如知娑婆世界。亦知娑婆世界内微尘数世界。亦知娑婆世界内一切世界。亦知娑婆世界微尘内所有世界。亦知娑婆世界外十方无间所住世界。亦知娑婆世界世界种所摄世界。亦知毗卢遮那世尊此华藏世界海中十方无量诸世界种所摄世界。所谓世界广博。世界安立。世界轮。世界场。世界差别。世界转。世界莲华。世界须弥。世界名号。尽此世界海。一切世界。由毗卢遮那世尊本愿力故。我悉能知。亦能忆念。亦念如来往昔所有诸因缘海。所谓修集一切诸乘方便。无量劫中住菩萨行。净佛国土。教化众生。承事诸佛。造立住处。听受说法。获诸三昧。得诸自在。修檀波罗蜜。入佛功德海。持戒苦行。具足诸忍。勇猛精进。成就诸禅。圆满净慧。于一切处。示现受生。普贤行愿悉皆清净。普入诸刹。普净佛土。普入一切如来智海。普摄一切诸佛菩提。得于如来大智光明。证于诸佛一切智性。成等正觉。转妙法轮。及其所有道场众会。其众会中一切众生。往世已来。所种善根。从初发心。成熟众生。修行方便。念念增长。获诸三昧神通解脱。如是一切。我悉了知。何以故。我此解脱。能知一切众生心行。一切众生修行善根。一切众生杂染清净。一切众生种种差别。一切声闻诸三昧门。一切缘觉寂静三昧神通解脱。一切菩萨一切如来解脱光明。皆了知故。尔时善财童子。白瞿波言。圣者。得此解脱。其已久如。答言。善男子。我于往世过佛刹微尘数劫。有劫名胜行。世界名无畏。彼世界中。有四天下。名为安隐。其四天下阎浮提中。有一王城名高胜树。于八十王城中最为上首。彼时有王名曰财主。其王具有六万采女五百大臣五百王子。其诸王子。皆悉勇健。能伏怨敌。其王太子名威德主。端正殊特。人所乐见。足下平满。轮相备具。足趺隆起。手足指间皆有网缦。足跟齐正。手足柔软。伊尼耶鹿王腨。七处圆满阴藏隐密。其身上分如师子王。两肩平满。双臂佣长。身相端直。颈文三道。颊如师子。具四十齿。悉皆齐密。四牙鲜白。其舌长广。出梵音声。眼目绀青。睫如牛王。眉间毫相。顶上肉髻。皮肤细软。如真金色。身毛上靡。发帝青色。其身洪满。如尼拘陀树。尔时太子受父王教。与十千采女。诣香芽园。游观戏乐。太子是时。乘妙宝车。其车具有种种严饰。置大摩尼师子之座。而坐其上。五百采女。各执宝绳牵驭而行。进止有度。不迟不速。百千万人持诸宝盖。百千万人持诸宝幢。百千万人持诸宝幡。百千万人作诸妓乐。百千万人烧诸名香。百千万人散诸妙华。前后围绕。而为翊从。道路平正。无有高下。众宝杂华散布其上。宝树行列。宝网弥覆。种种楼阁延袤其间。其楼阁中。或有积聚种种珍宝。或有陈列诸庄严具。或有供设种种饮食。或有悬布种种衣服。或有备拟诸资生物。或复安置端正女人。及以无量僮仆侍从。随有所须悉皆施与。时有母人名为善现。将一童女名具足妙德。颜容端正。色相严洁。洪纤得所。修短合度。目发绀青。声如梵音。善达工巧。精通辩论。恭勤匪懈。慈愍不害。具足惭愧。柔和质直。离痴寡欲。无诸谄诳。乘妙宝车。采女围绕。及与其母从王城出。先太子行。见其太子言辞讽咏。心生爱染而白母言。我心愿得敬事此人。若不遂情当自殒灭。母告女言。莫生此念。何以故。此甚难得。此人具足轮王诸相。后当嗣位作转轮王。有宝女出。腾空自在。我等卑贱非其匹偶。此处难得勿生是念。彼香芽园侧。有一道场。名法云光明。时有如来。名胜日身。十号具足。于中出现已经七日。时彼童女。暂时假寐。梦见其佛。从梦觉已。空中有天。而告之言。胜日身如来。于法云光明道场。成等正觉。已经七日。诸菩萨众。前后围绕。天龙夜叉乾闼婆阿修罗迦楼罗紧那罗摩睺罗伽。梵天乃至。色究竟天。诸地神风神。火神水神。河神海神。山神树神。园神药神。主城神等。为见佛故。皆来集会。时妙德童女。梦睹如来故。闻佛功德故。其心安隐。无有怖畏。于太子前。而说颂言</p>
<p>　</p>
<p>　我身最端正　　名闻遍十方</p>
<p>　智慧无等伦　　善达诸工巧</p>
<p>　无量百千众　　见我皆贪染</p>
<p>　我心不于彼　　而生少爱欲</p>
<p>　无嗔亦无恨　　无嫌亦无喜</p>
<p>　但发广大心　　利益诸众生</p>
<p>　我今见太子　　具诸功德相</p>
<p>　其心大欣庆　　诸根咸悦乐</p>
<p>　色如光明宝　　发美而右旋</p>
<p>　额广眉纤曲　　我心愿事汝</p>
<p>　我观太子身　　譬若真金像</p>
<p>　亦如大宝山　　相好有光明</p>
<p>　目广绀青色　　月面师子颊</p>
<p>　喜颜美妙音　　愿垂哀纳我</p>
<p>　舌相广长妙　　犹如赤铜色</p>
<p>　梵音紧那声　　闻者皆欢喜</p>
<p>　口方不褰缩　　齿白悉齐密</p>
<p>　发言现笑时　　见者心欢喜</p>
<p>　离垢清净身　　具相三十二</p>
<p>　必当于此界　　而作转轮位　</p>
<p>尔时太子。告彼女言。汝是谁女。为谁守护。若先属人。我则不应起爱染心。尔时太子。以颂问言</p>
<p>　</p>
<p>　汝身极清净　　功德相具足</p>
<p>　我今问于汝　　汝于谁所住</p>
<p>　谁为汝父母　　汝今系属谁</p>
<p>　若已属于人　　彼人摄受汝</p>
<p>　汝不盗他物　　汝不有害心</p>
<p>　汝不作邪淫　　汝依何语住</p>
<p>　不说他人恶　　不坏他所亲</p>
<p>　不侵他境界　　不于他恚怒</p>
<p>　不生邪险见　　不作相违业</p>
<p>　不以谄曲力　　方便诳世间</p>
<p>　尊重父母不　　敬善知识不</p>
<p>　见诸贫穷人　　能生摄心不</p>
<p>　若有善知识　　诲示于汝法</p>
<p>　能生坚固心　　究竟尊重不</p>
<p>　爱乐于佛不　　了知菩萨不</p>
<p>　众僧功德海　　汝能恭敬不</p>
<p>　汝能知法不　　能净众生不</p>
<p>　为住于法中　　为住于非法</p>
<p>　见诸孤独者　　能起慈心不</p>
<p>　见恶道众生　　能生大悲不</p>
<p>　见他得荣乐　　能生欢喜不</p>
<p>　他来逼迫汝　　汝无嗔恼不</p>
<p>　汝发菩提意　　开悟众生不</p>
<p>　无边劫修行　　能无疲倦不　</p>
<p>尔时女母。为其太子。而说颂言</p>
<p>　</p>
<p>　太子汝应听　　我今说此女</p>
<p>　初生及成长　　一切诸因缘</p>
<p>　太子始生日　　即从莲华生</p>
<p>　其目净修广　　肢节悉具足</p>
<p>　我曾于春月　　游观娑罗园</p>
<p>　普见诸药草　　种种皆荣茂</p>
<p>　奇树发妙华　　望之如庆云</p>
<p>　好鸟相和鸣　　林间共欢乐</p>
<p>　同游八百女　　端正夺人心</p>
<p>　被服皆严丽　　歌咏悉殊美</p>
<p>　彼园有浴池　　名曰莲华幢</p>
<p>　我于池岸坐　　采女众围绕</p>
<p>　于彼莲池内　　忽生千叶华</p>
<p>　宝叶琉璃茎　　阎浮金为台</p>
<p>　尔时夜分尽　　日光初出现</p>
<p>　其莲正开剖　　放大清净光</p>
<p>　其光极炽盛　　譬如日初出</p>
<p>　普照阎浮提　　众叹未曾有</p>
<p>　时见此玉女　　从彼莲华生</p>
<p>　其身甚清净　　肢分皆圆满</p>
<p>　此是人间宝　　从于净业生</p>
<p>　宿因无失坏　　今受此果报</p>
<p>　绀发青莲眼　　梵声金色光</p>
<p>　华鬘众宝髻　　清净无诸垢</p>
<p>　肢节悉具足　　其身无缺减</p>
<p>　譬如真金像　　安处宝华中</p>
<p>　毛孔栴檀香　　普熏于一切</p>
<p>　口出青莲香　　常演梵音声</p>
<p>　此女所住处　　常有天音乐</p>
<p>　不应下劣人　　而当如是偶</p>
<p>　世间无有人　　堪与此为夫</p>
<p>　唯汝相严身　　愿垂见纳受</p>
<p>　非长亦非短　　非粗亦非细</p>
<p>　种种悉端严　　愿垂见纳受</p>
<p>　文字算数法　　工巧诸技艺</p>
<p>　一切皆通达　　愿垂见纳受</p>
<p>　善了诸兵法　　巧断众诤讼</p>
<p>　能调难可调　　愿垂见纳受</p>
<p>　其身甚清净　　见者无厌足</p>
<p>　功德自庄严　　汝应垂纳受</p>
<p>　众生所有患　　善达彼缘起</p>
<p>　应病而与药　　一切能消灭</p>
<p>　阎浮语言法　　差别无量种</p>
<p>　乃至妓乐音　　靡不皆通达</p>
<p>　妇人之所能　　此女一切知</p>
<p>　而无女人过　　愿垂速纳受</p>
<p>　不嫉亦不悭　　无贪亦无恚</p>
<p>　质直性柔软　　离诸粗犷恶</p>
<p>　恭敬于尊者　　奉事无违逆</p>
<p>　乐修诸善行　　此能随顺汝</p>
<p>　若见于老病　　贫穷在苦难</p>
<p>　无救无所依　　常生大慈愍</p>
<p>　常观第一义　　不求自利乐</p>
<p>　但愿益众生　　以此庄严心</p>
<p>　行住与坐卧　　一切无放逸</p>
<p>　言说及默然　　见者咸欣乐</p>
<p>　虽于一切处　　皆无染着心</p>
<p>　见有功德人　　乐观无厌足</p>
<p>　尊重善知识　　乐见离恶人</p>
<p>　其心不躁动　　先思后作业</p>
<p>　福智所庄严　　一切无怨恨</p>
<p>　女人中最上　　宜应事太子　</p>
<p>尔时太子。入香芽园已。告其妙德及善现言。善女。我趣求阿耨多罗三藐三菩提。当于尽未来际无量劫。集一切智助道之法。修无边菩萨行。净一切波罗蜜。供养一切诸如来。护持一切诸佛教。严净一切佛国土。当令一切如来种性不断。当随一切众生种性而普成熟。当灭一切众生生死苦置于究竟安乐处。当净治一切众生智慧眼。当修习一切菩萨所修行。当安住一切菩萨平等心。当成就一切菩萨所行地。当令一切众生普欢喜。当舍一切物尽未来际行。檀波罗蜜。令一切众生普得满足衣服饮食。妻妾男女。头目手足。如是一切内外所有。悉当舍施无所吝惜。当于尔时。汝或于我而作障难。施财物时汝心吝惜。施男女时汝心痛恼。割肢体时汝心忧闷。舍汝出家汝心悔恨。尔时太子。即为妙德。而说颂言</p>
<p>　</p>
<p>　哀愍众生故　　我发菩提心</p>
<p>　当于无量劫　　习行一切智</p>
<p>　无量大劫中　　净修诸愿海</p>
<p>　入地及治障　　悉经无量劫</p>
<p>　三世诸佛所　　学六波罗蜜</p>
<p>　具足方便行　　成就菩提道</p>
<p>　十方垢秽刹　　我当悉严净</p>
<p>　一切恶道难　　我当令永出</p>
<p>　我当以方便　　广度诸群生</p>
<p>　令灭愚痴暗　　住于佛智道</p>
<p>　当供一切佛　　当净一切地</p>
<p>　起大慈悲心　　悉舍内外物</p>
<p>　汝见来乞者　　或生悭吝心</p>
<p>　我心常乐施　　汝勿违于我</p>
<p>　若见我施头　　慎勿生忧恼</p>
<p>　我今先语汝　　令汝心坚固</p>
<p>　乃至截手足　　汝勿嫌乞者</p>
<p>　汝今闻我语　　应可谛思惟</p>
<p>　男女所爱物　　一切我皆舍</p>
<p>　汝能顺我心　　我当成汝意　</p>
<p>尔时童女。白太子言。敬奉来教。即说颂言</p>
<p>　</p>
<p>　无量劫海中　　地狱火焚身</p>
<p>　若能眷纳我　　甘心受此苦</p>
<p>　无量受生处　　碎身如微尘</p>
<p>　若能眷纳我　　甘心受此苦</p>
<p>　无量劫顶戴　　广大金刚山</p>
<p>　若能眷纳我　　甘心受此苦</p>
<p>　无量生死海　　以我身肉施</p>
<p>　汝得法王处　　愿令我亦然</p>
<p>　若能眷纳我　　与我为主者</p>
<p>　生生行施处　　愿常以我施</p>
<p>　为愍众生苦　　而发菩提心</p>
<p>　既已摄众生　　亦当摄受我</p>
<p>　我不求豪富　　不贪五欲乐</p>
<p>　但为共行法　　愿以仁为主</p>
<p>　绀青修广眼　　慈愍观世间</p>
<p>　不起染着心　　必成菩萨道</p>
<p>　太子所行处　　地出众宝华</p>
<p>　必作转轮王　　愿能眷纳我</p>
<p>　我曾梦见此　　妙法菩提场</p>
<p>　如来树下坐　　无量众围绕</p>
<p>　我梦彼如来　　身如真金山</p>
<p>　以手摩我顶　　寤已心欢喜</p>
<p>　往昔眷属天　　名曰喜光明</p>
<p>　彼天为我说　　道场佛兴世</p>
<p>　我曾生是念　　愿见太子身</p>
<p>　彼天报我言　　汝今当得见</p>
<p>　我昔所志愿　　于今悉成满</p>
<p>　唯愿俱往诣　　供养彼如来　</p>
<p>尔时太子。闻胜日身如来名。生大欢喜。愿见彼佛。以五百摩尼宝。散其女上。冠以妙藏光明宝冠。被以火焰摩尼宝衣。其女尔时。心不动摇。亦无喜相。但合掌恭敬。瞻仰太子。目不暂舍。其母善现。于太子前。而说颂言</p>
<p>　</p>
<p>　此女极端正　　功德庄严身</p>
<p>　昔愿奉太子　　今意已满足</p>
<p>　持戒有智慧　　具足诸功德</p>
<p>　普于一切世　　最胜无伦匹</p>
<p>　此女莲华生　　种姓无讥丑</p>
<p>　太子同行业　　远离一切过</p>
<p>　此女身柔软　　犹如天缯纩</p>
<p>　其手所触摩　　众患悉除灭</p>
<p>　毛孔出妙香　　芬馨最无比</p>
<p>　众生若闻者　　悉住于净戒</p>
<p>　身色如真金　　端坐华台上</p>
<p>　众生若见者　　离害具慈心</p>
<p>　言音极柔软　　听之无不喜</p>
<p>　众生若得闻　　悉离诸恶业</p>
<p>　心净无瑕垢　　远离诸谄曲</p>
<p>　称心而发言　　闻者皆欢喜</p>
<p>　调柔具惭愧　　恭敬于尊宿</p>
<p>　无贪亦无诳　　怜愍诸众生</p>
<p>　此女心不恃　　色相及眷属</p>
<p>　但以清净心　　恭敬一切佛　</p>
<p>尔时太子。与妙德女及十千采女并其眷属。出香芽园。诣法云光明道场。至已下车。步进诣如来所。见佛身相端严寂静。诸根调顺。内外清净。如大龙池。无诸垢浊。皆生净信。踊跃欢喜。顶礼佛足。绕无数匝。于时太子及妙德女。各持五百妙宝莲华。供散彼佛。太子为佛。造五百精舍。一一皆以香木所成。众宝庄严。五百摩尼以为间错。时佛为说普眼灯门修多罗。闻是经已。于一切法中得三昧海。所谓得普照一切佛愿海三昧。普照三世藏三昧。现见一切佛道场三昧。普照一切众生三昧。普照一切世间智灯三昧。普照一切众生根智灯三昧。救护一切众生光明云三昧。普照一切众生大明灯三昧。演一切佛法轮三昧。具足普贤清净行三昧。时妙德女。得三昧。名难胜海藏。于阿耨多罗三藐三菩提。永不退转。时彼太子。与妙德女并其眷属。顶礼佛足。绕无数匝。辞退还宫。诣父王所。拜跪毕已。奉白王言。大王当知。胜日身如来出兴于世。于此国内法云光明菩提场中。成等正觉。于今未久。尔时大王语太子言。是谁为汝说如是事。天耶人耶。太子白言。是此具足妙德女说。时王闻已。欢喜无量。譬如贫人得大伏藏。作如是念。佛无上宝难可值遇。若得见佛永断一切恶道怖畏。佛如医王能治一切诸烦恼病。能救一切生死大苦。佛如导师。能令众生至于究竟安隐住处。作是念已。集诸小王群臣眷属及以刹利婆罗门等一切大众。便舍王位。授与太子。灌顶讫已。与万人俱。往诣佛所。到已礼足。绕无数匝。并其眷属。悉皆退坐。尔时如来。观察彼王及诸大众。白毫相中放大光明。名一切世间心灯。普照十方无量世界。住于一切世主之前。示现如来不可思议大神通力。普令一切应受化者。心得清净。尔时如来。以不思议自在神力。现身超出一切世间。以圆满音。普为大众。说陀罗尼。名一切法义离闇灯。佛刹微尘数陀罗尼。而为眷属。彼王闻已。即时获得大智光明。其众会中。有阎浮提微尘数菩萨。俱时证得此陀罗尼。六十万那由他人。尽诸有漏心得解脱。十千众生远尘离垢。得法眼净。无量众生发菩提心。时佛又以不思议力。广现神变。普于十方无量世界。演三乘法。化度众生。时彼父王作如是念。我若在家。不能证得如是妙法。若于佛所。出家学道。即当成就。作是念已。前白佛言。愿得从佛出家修学。佛言随意。宜自知时。时财主王。与十千人。皆于佛所同时出家。未久之间。悉得成就一切法义离闇灯陀罗尼。亦得如上诸三昧门。又得菩萨十神通门。又得菩萨无边辩才。又得菩萨无碍净身。往诣十方诸如来所。听受其法。为大法师演说妙法。复以神力遍十方刹。随众生心而为现身。赞佛出现。说佛本行。示佛本缘。称扬如来自在神力。护持于佛所说教法。尔时太子。于十五日。在正殿上。采女围绕。七宝自至。一者轮宝名无碍行。二者象宝名金刚身。三者马宝名迅疾风。四者珠宝名日光藏。五者女宝名具妙德。六藏臣宝名为大财。七主兵宝名离垢眼。七宝具足为转轮王。王阎浮提。正法治世。人民快乐。王有千子端正勇健。能伏怨敌。其阎浮提中。有八十王城。一一城中有五百僧坊。一一僧坊立佛支提。皆悉高广。以众妙宝而为校饰。一一王城。皆请如来。以不思议众妙供具。而为供养。佛入城时。现大神力。令无量众生种诸善根。无量众生心得清净。见佛欢喜。发菩提意。起大悲心。利益众生。勤修佛法。入真实义。住于法性。了法平等。获三世智。等观三世。知一切佛出兴次第。说种种法。摄取众生。发菩萨愿。入菩萨道。知如来法。成就法海。能普现身。遍一切刹。知众生根及其性欲。令其发起一切智愿。佛子。于汝意云何。彼时太子得轮王位。供养佛者。岂异人乎。今释迦牟尼佛是也。财主王者宝华佛是。其宝华佛。现在东方过世界海微尘数佛刹。有世界海。名现法界虚空影像云。中有世界种。名普现三世影摩尼王。彼世界种中。有世界名圆满光。中有道场名现一切世主身。宝华如来。于此成阿耨多罗三藐三菩提。不可说佛刹微尘数诸菩萨众。前后围绕。而为说法。宝华如来。往昔修行菩萨道时。净此世界海。其世界海中去来今佛。出兴世者。皆是宝华如来为菩萨时。教化令发阿耨多罗三藐三菩提心。彼时女母善现者。今我母善目是。其王眷属。今如来所众会是也。皆具修行普贤诸行。成满大愿。虽恒在此众会道场。而能普现一切世间。住诸菩萨平等三昧。常得现见一切诸佛。一切如来。以等虚空妙音声云。演正法轮。悉能听受。于一切法悉得自在。名称普闻诸佛国土。普诣一切道场之所。普现一切众生之前。随其所应。教化调伏。尽未来劫。修菩萨道。恒无间断。成满普贤广大誓愿。佛子。其妙德女。与威德主转轮圣王。以四事供养胜日身如来者。我身是也。彼佛灭后。其世界中。六十亿百千那由他佛。出兴于世。我皆与王。承事供养。其第一佛名清净身。次名一切智月光明身。次名阎浮檀金光明王。次名诸相庄严身。次名妙月光。次名智观幢。次名大智光。次名金刚那罗延精进。次名智力无能胜。次名普安详智。次名离垢胜智云。次名师子智光明。次名光明髻。次名功德光明幢。次名智日幢。次名宝莲华开敷身。次名福德严净光。次名智焰云。次名普照月。次名庄严盖妙音声。次名师子勇猛智光明。次名法界月。次名现虚空影像开悟众生心。次名恒嗅寂灭香。次名普震寂静音。次名甘露山。次名法海音。次名坚固网。次名佛影髻。次名月光毫。次名辩才口。次名觉华智。次名宝焰山。次名功德星。次名宝月幢。次名三昧身。次名宝光王。次名普智行。次名焰海灯。次名离垢法音王。次名无比德名称幢。次名修臂。次名本愿清净月。次名照义灯。次名深远音。次名毗卢遮那胜藏王。次名诸乘幢。次名法海妙莲华。佛子。彼劫中。有如是等六十亿百千那由他佛。出兴于世。我皆亲近。承事供养。其最后佛。名广大解。于彼佛所。得净智眼。尔时彼佛。入城教化。我为王妃。与王礼觐。以众妙物而为供养。于其佛所。闻说出生一切如来灯法门。即时获得观察一切菩萨三昧海境界解脱。佛子。我得此解脱已。与菩萨于佛刹微尘数劫。勤加修习。于佛刹微尘数劫中。承事供养无量诸佛。或于一劫。承事一佛。或二或三。或不可说。或值佛刹微尘数佛。悉皆亲近承事供养。而未能知菩萨之身形量色貌。及其身业心行智慧三昧境界。佛子。若有众生。得见菩萨修菩提行。若疑若信。菩萨皆以世出世间种种方便。而摄取之。以为眷属。令于阿耨多罗三藐三菩提得不退转。佛子。我见彼佛。得此解脱已。与菩萨于百佛刹微尘数劫。而共修习。于其劫中。所有诸佛出兴于世。我皆亲近承事供养。听所说法读诵受持。于彼一切诸如来所。得此解脱种种法门。知种种三世。入种种刹海。见种种成正觉。入种种佛众会。发菩萨种种大愿。修菩萨种种妙行。得菩萨种种解脱。然未能知菩萨所得普贤解脱门。何以故。菩萨普贤解脱门。如太虚空。如众生名。如三世海。如十方海。如法界海。无量无边。佛子。菩萨普贤解脱门。与如来境界等。佛子。我于佛刹微尘数劫。观菩萨身。无有厌足。如多欲人男女集会。递相爱染。起于无量妄想思觉。我亦如是观菩萨身一一毛孔。念念见无量无边广大世界。种种安住。种种庄严。种种形状。有种种山。种种地。种种云。种种名。种种佛兴。种种道场。种种众会。演种种修多罗。说种种灌顶。种种诸乘。种种方便。种种清净。又于菩萨一一毛孔。念念常见无边佛海。坐种种道场。现种种神变。转种种法轮。说种种修多罗。恒不断绝。又于菩萨一一毛孔。见无边众生海。种种住处。种种形貌。种种作业。种种诸根。又于菩萨一一毛孔。见三世诸菩萨无边行门。所谓无边广大愿。无边差别地。无边波罗蜜。无边往昔事。无边大慈门。无边大悲云。无边大喜心。无边摄取众生方便。佛子。我于佛刹微尘数劫。念念如是观于菩萨一一毛孔。已所至处而不重至。已所见处而不重见。求其边际竟不可得。乃至见彼悉达太子。住于宫中。采女围绕。我以解脱力。观于菩萨一一毛孔。悉见三世法界中事。佛子。我唯得此观察菩萨三昧海解脱。如诸菩萨摩诃萨。究竟无量诸方便海。为一切众生现随类身。为一切众生说随乐行。于一一毛孔现无边色相海。知诸法性无性为性。知众生性同虚空相无有分别。知佛神力同于如如。遍一切处示现无边解脱境界。于一念中。能自在入广大法界。游戏一切诸地法门。而我云何能知能说彼功德行。善男子。此世界中。有佛母摩耶。汝诣彼问。菩萨云何修菩萨行。于诸世间无所染着。供养诸佛恒无休息。作菩萨业永不退转。离一切障碍。入菩萨解脱不由于他。住一切菩萨道。诣一切如来所。摄一切众生界。尽未来劫。修菩萨行。发大乘愿。增长一切众生善根。常无休息。尔时释迦瞿波女。欲重明此解脱义。承佛神力。即说颂言</p>
<p>　</p>
<p>　若有见菩萨　　修行种种行</p>
<p>　起善不善心　　菩萨皆摄取</p>
<p>　乃往久远世　　过百刹尘劫</p>
<p>　有劫名清净　　世界名光明</p>
<p>　此劫佛兴世　　六十千万亿</p>
<p>　最后天人主　　号曰法幢灯</p>
<p>　彼佛涅槃后　　有王名智山</p>
<p>　统领阎浮提　　一切无怨敌</p>
<p>　王有五百子　　端正能勇健</p>
<p>　其身悉清净　　见者皆欢喜</p>
<p>　彼王及王子　　信心供养佛</p>
<p>　护持其法藏　　亦乐勤修法</p>
<p>　太子名善光　　离垢多方便</p>
<p>　诸相皆圆满　　见者无厌足</p>
<p>　五百亿人俱　　出家行学道</p>
<p>　勇猛坚精进　　护持其佛法</p>
<p>　王都名智树　　千亿城围绕</p>
<p>　有林名静德　　众宝所庄严</p>
<p>　善光住彼林　　广宣佛正法</p>
<p>　辩才智慧力　　令众悉清净</p>
<p>　有时因乞食　　入彼王都城</p>
<p>　行止极安详　　正知心不乱</p>
<p>　城中有居士　　号曰善名称</p>
<p>　我时为彼女　　名为净日光</p>
<p>　时我于城中　　遇见善光明</p>
<p>　诸相极端严　　其心生染着</p>
<p>　次乞至我门　　我心增爱染</p>
<p>　即解身璎珞　　并珠置钵中</p>
<p>　虽以爱染心　　供养彼佛子</p>
<p>　二百五十劫　　不堕三恶趣</p>
<p>　或生天王家　　或作人王女</p>
<p>　恒见善光明　　妙相庄严身</p>
<p>　此后所经劫　　二百有五十</p>
<p>　生于善现家　　名为具妙德</p>
<p>　时我见太子　　而生尊重心</p>
<p>　愿得备瞻侍　　幸蒙哀纳受</p>
<p>　我时与太子　　觐佛胜日身</p>
<p>　恭敬供养毕　　即发菩提意</p>
<p>　于彼一劫中　　六十亿如来</p>
<p>　最后佛世尊　　名为广大解</p>
<p>　于彼得净眼　　了知诸法相</p>
<p>　普见受生处　　永除颠倒心</p>
<p>　我得观菩萨　　三昧境解脱</p>
<p>　一念入十方　　不思议刹海</p>
<p>　我见诸世界　　净秽种种别</p>
<p>　于净不贪乐　　于秽不憎恶</p>
<p>　普见诸世界　　如来坐道场</p>
<p>　皆于一念中　　悉放无量光</p>
<p>　一念能普入　　不可说众会</p>
<p>　亦知彼一切　　所得三昧门</p>
<p>　一念能悉知　　彼诸广大行</p>
<p>　无量地方便　　及以诸愿海</p>
<p>　我观菩萨身　　无边劫修行</p>
<p>　一一毛孔量　　求之不可得</p>
<p>　一一毛孔刹　　无数不可说</p>
<p>　地水火风轮　　靡不在其中</p>
<p>　种种诸建立　　种种诸形状</p>
<p>　种种体名号　　无边种庄严</p>
<p>　我见诸刹海　　不可说世界</p>
<p>　及见其中佛　　说法化众生</p>
<p>　不了菩萨身　　及彼身诸业</p>
<p>　亦不知心智　　诸劫所行道　</p>
<p>尔时善财童子。顶礼其足。绕无数匝。辞退而去。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 