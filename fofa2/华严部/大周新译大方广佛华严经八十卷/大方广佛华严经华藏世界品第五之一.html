<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第八</p>
<p>　　　　于阗国三藏实叉难陀奉　制译</p>
<p>　　华藏世界品第五之一</p>
<p>尔时普贤菩萨。复告大众言诸佛子此华藏庄严世界海。是毗卢遮那如来。往昔于世界海微尘数劫修菩萨行时。一一劫中。亲近世界海微尘数佛。一一佛所。净修世界海微尘数。大愿之所严净。诸佛子。此华藏庄严世界海。有须弥山。微尘数风轮所持其最下风轮。名平等住。能持其上。一切宝焰。炽然庄严。次上风轮。名出生种种宝庄严。能持其上。净光照耀。摩尼王幢。次上风轮。名宝威德。能持其上。一切宝铃。次上风轮。名平等焰。能持其上。日光明相。摩尼王轮。次上风轮。名种种普庄严。能持其上。光明轮华。次上风轮。名普清净。能持其上。一切华焰师子座。次上风轮。名声遍十方。能持其上。一切珠王幢。次上风轮。名一切宝光明。能持其上。一切摩尼王树华。次上风轮。名速疾普持。能持其上。一切香摩尼须弥云。次上风轮。名种种宫殿游行。能持其上。一切宝色香台云。诸佛子。彼须弥山微尘数风轮。最在上者。名殊胜威光藏。能持普光摩尼。庄严香水海。此香水海。有大莲华。名种种光明蕊香幢。华藏庄严世界海。住在其中。四方均平。清净坚固。金刚轮山。周匝围绕。地海众树。各有区别。是时普贤菩萨。欲重宣其义。承佛神力。观察十方。而说颂言</p>
<p>　</p>
<p>　世尊往昔于诸有　　微尘佛所修净业</p>
<p>　故获种种宝光明　　华藏庄严世界海</p>
<p>　广大悲云遍一切　　舍身无量等刹尘</p>
<p>　以昔劫海修行力　　今此世界无诸垢</p>
<p>　放大光明遍住空　　风力所持无动摇</p>
<p>　佛藏摩尼普严饰　　如来愿力令清净</p>
<p>　普散摩尼妙藏华　　以昔愿力空中住</p>
<p>　种种坚固庄严海　　光云垂布满十方</p>
<p>　诸摩尼中菩萨云　　普诣十方光炽然</p>
<p>　光焰成轮妙华饰　　法界周流靡不遍</p>
<p>　一切宝中放净光　　其光普照众生海</p>
<p>　十方国土皆周遍　　咸令出苦向菩提</p>
<p>　宝中佛数等众生　　从其毛孔出化形</p>
<p>　梵主帝释轮王等　　一切众生及诸佛</p>
<p>　化现光明等法界　　光中演说诸佛名</p>
<p>　种种方便示调伏　　普应群心无不尽</p>
<p>　华藏世界所有尘　　一一尘中见法界</p>
<p>　宝光现佛如云集　　此是如来刹自在</p>
<p>　广大愿云周法界　　于一切劫化群生</p>
<p>　普贤智地行悉成　　所有庄严从此出　</p>
<p>尔时普贤菩萨。复告大众言。诸佛子。此华藏庄严世界海。大轮围山。住日珠王莲华之上。栴檀摩尼。以为其身。威德宝王。以为其峰。妙香摩尼。而作其轮。焰藏金刚。所共成立。一切香水。流注其间。众宝为林。妙华开敷。香草布地。明珠间饰。种种香华。处处盈满。摩尼为网。周匝垂覆。如是等。有世界海微尘数。众妙庄严。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　世界大海无有边　　宝轮清净种种色</p>
<p>　所有庄严尽奇妙　　此由如来神力起</p>
<p>　摩尼宝轮妙香轮　　及以真珠灯焰轮</p>
<p>　种种妙宝为严饰　　清净轮围所安住</p>
<p>　坚固摩尼以为藏　　阎浮檀金作严饰</p>
<p>　舒光发焰遍十方　　内外映彻皆清净</p>
<p>　金刚摩尼所集成　　复雨摩尼诸妙宝</p>
<p>　其宝精奇非一种　　放净光明普严丽</p>
<p>　香水分流无量色　　散诸华宝及栴檀</p>
<p>　众莲竞发如衣布　　珍草罗生悉芬馥</p>
<p>　无量宝树普庄严　　开华发蕊色炽然</p>
<p>　种种名衣在其内　　光云四照常圆满</p>
<p>　无量无边大菩萨　　执盖焚香充法界</p>
<p>　悉发一切妙音声　　普转如来正法轮</p>
<p>　诸摩尼树宝末成　　一一宝末现光明</p>
<p>　毗卢遮那清净身　　悉入其中普令见</p>
<p>　诸庄严中现佛身　　无边色相无央数</p>
<p>　悉往十方无不遍　　所化众生亦无限</p>
<p>　一切庄严出妙音　　演说如来本愿轮</p>
<p>　十方所有净刹海　　佛自在力咸令遍　</p>
<p>尔时普贤菩萨。复告大众言。诸佛子。此世界海。大轮围山内。所有大地。一切皆以金刚所成。坚固庄严。不可沮坏。清净平坦。无有高下。摩尼为轮。众宝为藏。一切众生。种种形状。诸摩尼宝。以为间错。散众宝末。布以莲华。香藏摩尼。分置其间。诸庄严具。充遍如云。三世一切。诸佛国土。所有庄严。而为校饰。摩尼妙宝。以为其网。普现如来。所有境界。如天帝网。于中布列。诸佛子。此世界海地。有如是等。世界海微尘数庄严。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　其地平坦极清净　　安住坚固无能坏</p>
<p>　摩尼处处以为严　　众宝于中相间错</p>
<p>　金刚为地甚可悦　　宝轮宝网具庄严</p>
<p>　莲华布上皆圆满　　妙衣弥覆悉周遍</p>
<p>　菩萨天冠宝璎珞　　悉布其地为严好</p>
<p>　栴檀摩尼普散中　　咸舒离垢妙光明</p>
<p>　宝华发焰出妙光　　光焰如云照一切</p>
<p>　散此妙华及众宝　　普覆于地为严饰</p>
<p>　密云兴布满十方　　广大光明无有尽</p>
<p>　普至十方一切土　　演说如来甘露法</p>
<p>　一切佛愿摩尼内　　普现无边广大劫</p>
<p>　最胜智者昔所行　　于此宝中无不见</p>
<p>　其地所有摩尼宝　　一切佛刹咸来入</p>
<p>　彼诸佛刹一一尘　　一切国土亦入中</p>
<p>　妙宝庄严华藏界　　菩萨游行遍十方</p>
<p>　演说大士诸弘愿　　此是道场自在力</p>
<p>　摩尼妙宝庄严地　　放净光明备众饰</p>
<p>　充满法界等虚空　　佛力自然如是现</p>
<p>　诸有修治普贤愿　　入佛境界大智人</p>
<p>　能知于此刹海中　　如是一切诸神变　</p>
<p>尔时普贤菩萨。复告大众言。诸佛子。此世界海大地中。有不可说。佛刹微尘数香水海。一切妙宝。庄严其底。妙香摩尼。庄严其岸。毗卢遮那。摩尼宝王。以为其网。香水映彻。具众宝色。充满其中。种种宝华。旋布其上。栴檀细末。澄垽其下。演佛言音。放宝光明。无边菩萨。持种种盖。现神通力。一切世界。所有庄严。悉于中现。十宝阶陛。行列分布。十宝栏楯。周匝围绕。四天下微尘数。一切宝庄严。芬陀利华。敷荣水中。不可说百千亿。那由他数。十宝尸罗幢。恒河沙数。一切宝衣铃网幢。恒河沙数。无边色相。宝华楼阁。百千亿那由他数。十宝莲华城。四天下微尘数。众宝树林。宝焰摩尼。以为其网。恒河沙数栴檀香。诸佛言音。光焰摩尼。不可说百千亿。那由他数。众宝垣墙。悉共围绕。周遍严饰。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　此世界中大地上　　有香水海摩尼严</p>
<p>　清净妙宝布其底　　安住金刚不可坏</p>
<p>　香藏摩尼积成岸　　日焰珠轮布若云</p>
<p>　莲华妙宝为璎珞　　处处庄严净无垢</p>
<p>　香水澄渟具众色　　宝华旋布放光明</p>
<p>　普震音声闻远近　　以佛威神演妙法</p>
<p>　阶陛庄严具众宝　　复以摩尼为间饰</p>
<p>　周回栏楯悉宝成　　莲华珠网如云布</p>
<p>　摩尼宝树列成行　　华蕊敷荣光赫奕</p>
<p>　种种乐音恒竞奏　　佛神通力令如是</p>
<p>　种种妙宝芬陀利　　敷布庄严香水海</p>
<p>　香焰光明无暂停　　广大圆满皆充遍</p>
<p>　明珠宝幢恒炽盛　　妙衣垂布为严饰</p>
<p>　摩尼铃网演法音　　令其闻者趣佛智</p>
<p>　妙宝莲华作城廓　　众彩摩尼所严莹</p>
<p>　真珠云影布四隅　　如是庄严香水海</p>
<p>　垣墙缭绕皆周匝　　楼阁相望布其上</p>
<p>　无量光明恒炽然　　种种庄严清净海</p>
<p>　毗卢遮那于往昔　　种种刹海皆严净</p>
<p>　如是广大无有边　　悉是如来自在力　</p>
<p>尔时普贤菩萨。复告大众言。诸佛子。一一香水海。各有四天下。微尘数香水河。右旋围绕。一切皆以金刚为岸。净光摩尼。以为严饰。常现诸佛。宝色光云。及诸众生。所有言音。其河所有。漩澓之处。一切诸佛。所修因行。种种形相。皆从中出。摩尼为网。众宝铃铎。诸世界海。所有庄严。悉于中现。摩尼宝云。以覆其上。其云普现华藏世界。毗卢遮那。十方化佛。及一切佛。神通之事。复出妙音。称扬三世。佛菩萨名。其香水中。常出一切宝焰光云。相续不绝若广说者。一一河各有世界海。微尘数庄严。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　清净香流满大河　　金刚妙宝为其岸</p>
<p>　宝末为轮布其地　　种种严饰皆珍好</p>
<p>　宝阶行列妙庄严　　栏楯周回悉殊丽</p>
<p>　真珠为藏众华饰　　种种缨鬘共垂下</p>
<p>　香水宝光清净色　　恒吐摩尼竞疾流</p>
<p>　众华随浪皆摇动　　悉奏乐音宣妙法</p>
<p>　细末栴檀作泥垽　　一切妙宝同洄澓</p>
<p>　香藏氛氲布在中　　发焰流芬普周遍</p>
<p>　河中出生诸妙宝　　悉放光明色炽然</p>
<p>　其光布影成台座　　华盖珠璎皆具足</p>
<p>　摩尼王中现佛身　　光明普照十方刹</p>
<p>　以此为轮严饰地　　香水映彻常盈满</p>
<p>　摩尼为网金为铎　　遍覆香河演佛音</p>
<p>　克宣一切菩提道　　及以普贤之妙行</p>
<p>　宝岸摩尼极清净　　恒出如来本愿音</p>
<p>　一切诸佛曩所行　　其音普演皆令见</p>
<p>　其河所有漩流处　　菩萨如云常踊出</p>
<p>　悉往广大刹土中　　乃至法界咸充满</p>
<p>　清净珠王布若云　　一切香河悉弥覆</p>
<p>　其珠等佛眉间相　　炳然显现诸佛影　</p>
<p>尔时普贤菩萨。复告大众言。诸佛子。此诸香水河。两间之地。悉以妙宝。种种庄严。一一各有四天下。微尘数众宝庄严。芬陀利华。周匝遍满。各有四天下微尘数。众宝树林。次第行列。一一树中。恒出一切诸庄严云。摩尼宝王。照耀其间。种种华香。处处盈满。其树复出微妙音声。说诸如来。一切劫中。所修大愿。复散种种摩尼宝王。充遍其地。所谓。莲华轮摩尼宝王。香焰光云。摩尼宝王。种种严饰。摩尼宝王。现不可思议。庄严色摩尼宝王。日光明衣藏。摩尼宝王。周遍十方。普垂布光网云。摩尼宝王现一切诸佛神变。摩尼宝王。现一切众生业报海。摩尼宝王。如是等。有世界海微尘数。其香水河。两间之地。一切悉具如是庄严。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　其地平坦极清净　　真金摩尼共严饰</p>
<p>　诸树行列荫其中　　耸干垂条华若云</p>
<p>　枝条妙宝所庄严　　华焰成轮光四照</p>
<p>　摩尼为果如云布　　普使十方常现睹</p>
<p>　摩尼布地皆充满　　众华宝末共庄严</p>
<p>　复以摩尼作宫殿　　悉现众生诸影像</p>
<p>　诸佛影像摩尼王　　普散其地靡不周</p>
<p>　如是赫奕遍十方　　一一尘中咸见佛</p>
<p>　妙宝庄严善分布　　真珠灯网相间错</p>
<p>　处处悉有摩尼轮　　一一皆现佛神通</p>
<p>　众宝庄严放大光　　光中普现诸化佛</p>
<p>　一一周行靡不遍　　悉以十力广开演</p>
<p>　摩尼妙宝芬陀利　　一切水中咸遍满</p>
<p>　其华种种各不同　　悉现光明无尽歇</p>
<p>　三世所有诸庄严　　摩尼果中皆显现</p>
<p>　体性无生不可取　　此是如来自在力</p>
<p>　此地一切庄严中　　悉现如来广大身</p>
<p>　彼亦不来亦不去　　佛昔愿力皆令见</p>
<p>　此地一一微尘中　　一切佛子修行道</p>
<p>　各见所记当来刹　　随其意乐悉清净　</p>
<p>尔时普贤菩萨。复告大众言。诸佛子。诸佛世尊世界海。庄严不可思议。何以故。诸佛子。此华藏庄严世界海。一切境界。一一皆以世界海微尘数。清净功德之所庄严。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　此刹海中一切处　　悉以众宝为严饰</p>
<p>　发焰腾空布若云　　光明洞彻常弥覆</p>
<p>　摩尼吐云无有尽　　十方佛影于中现</p>
<p>　神通变化靡暂停　　一切菩萨咸来集</p>
<p>　一切摩尼演佛音　　其音美妙不思议</p>
<p>　毗卢遮那昔所行　　于此宝内恒闻见</p>
<p>　清净光明遍照尊　　庄严具中皆现影</p>
<p>　变化分身众围绕　　一切刹海咸周遍</p>
<p>　所有化佛皆如幻　　求其来处不可得</p>
<p>　以佛境界威神力　　一切刹中如是现</p>
<p>　如来自在神通事　　悉遍十方诸国土</p>
<p>　以此刹海净庄严　　一切皆于宝中见</p>
<p>　十方所有诸变化　　一切皆如镜中像</p>
<p>　但由如来昔所行　　神通愿力而出生</p>
<p>　若有能修普贤行　　入于菩萨胜智海</p>
<p>　能于一切微尘中　　普现其身净众刹</p>
<p>　不可思议亿大劫　　亲近一切诸如来</p>
<p>　如其一切之所行　　一刹那中悉能现</p>
<p>　诸佛国土如虚空　　无等无生无有相</p>
<p>　为利众生普严净　　本愿力故住其中　</p>
<p>尔时普贤菩萨。复告大众言。诸佛子。此中有何等世界住。我今当说。诸佛子。此不可说。佛刹微尘数。香水海中。有不可说。佛刹微尘数。世界种安住。一一世界种。复有不可说。佛刹微尘数世界。诸佛子。彼诸世界种。于世界海中。各各依住。各各形状。各各体性。各各方所。各各趣入。各各庄严。各各分齐。各各行列。各各无差别。各各力加持。诸佛子。此世界种。或有依大莲华海住。或有依无边色。宝华海住。或有依一切真珠藏宝。璎珞海住。或有依香水海住。或有依一切华海住。或有依摩尼宝网海住。或有依漩流光海住。或有依菩萨。宝庄严冠海住。或有依种种众生身海住。或有依一切佛音声。摩尼王海住。如是等。若广说者。有世界海微尘数。诸佛子。彼一切世界种。或有作须弥山形。或作江河形。或作回转形。或作漩流形。或作轮辋形。或作坛墠形。或作树林形。或作楼阁形。或作山幢形。或作普方形。或作胎藏形。或作莲华形。或作佉勒迦形。或作众生身形。或作云形。或作诸佛相好形。或作圆满光明形。或作种种珠网形。或作一切门闼形。或作诸庄严具形。如是等。若广说者。有世界海微尘数。诸佛子。彼一切世界种。或有以十方摩尼云为体。或有以众色焰为体。或有以诸光明为体。或有以宝香焰为体。或有以一切宝庄严。多罗华为体。或有以菩萨影像为体。或有以诸佛光明为体。或有以佛色相为体。或有以一宝光为体。或有以众宝光为体。或有以一切众生。福德海音声为体。或有以一切众生。诸业海音声为体。或有以一切佛境界。清净音声为体。或有以一切菩萨。大愿海音声为体。或有以一切佛。方便音声为体。或有以一切刹庄严具。成坏音声为体。或有以无边佛音声为体。或有以一切佛。变化音声为体。或有以一切众生。善音声为体。或有以一切佛功德海。清净音声为体。如是等。若广说者。有世界海微尘数。尔时普贤菩萨。欲重宣其义。承佛神力。观察十方。而说颂言</p>
<p>　</p>
<p>　刹种坚固妙庄严　　广大清净光明藏</p>
<p>　依止莲华宝海住　　或有住于香海等</p>
<p>　须弥城树坛墠形　　一切刹种遍十方</p>
<p>　种种庄严形相别　　各各布列而安住</p>
<p>　或有体是净光明　　或是华藏及宝云</p>
<p>　或有刹种焰所成　　安住摩尼不坏藏</p>
<p>　灯云焰彩光明等　　种种无边清净色</p>
<p>　或有言音以为体　　是佛所演不思议</p>
<p>　或是愿力所出音　　神变音声为体性</p>
<p>　一切众生大福业　　佛功德音亦如是</p>
<p>　刹种一一差别门　　不可思议无有尽</p>
<p>　如是十方皆遍满　　广大庄严现神力</p>
<p>　十方所有广大刹　　悉来入此世界种</p>
<p>　虽见十方普入中　　而实无来无所入</p>
<p>　以一刹种入一切　　一切入一亦无余</p>
<p>　体相如本无差别　　无等无量悉周遍</p>
<p>　一切国土微尘中　　普见如来在其所</p>
<p>　愿海言音若雷震　　一切众生悉调伏</p>
<p>　佛身周遍一切刹　　无数菩萨亦充满</p>
<p>　如来自在无等伦　　普化一切诸含识　</p>
<p>尔时普贤菩萨。复告大众言。诸佛子。此不可说。佛刹微尘数香水海。在华藏庄严。世界海中。如天帝网。分布而住。诸佛子。此最中央香水海。名无边妙华光。以现一切菩萨形。摩尼王幢为底。出大莲华。名一切香。摩尼王庄严。有世界种。而住其上。名普照十方。炽然宝光明。以一切庄严具为体。有不可说佛刹。微尘数世界。于中布列。其最下方有世界。名最胜光遍照。以一切金刚庄严。光耀轮为际。依众宝摩尼华而住。其状犹如摩尼宝形。一切宝华庄严云。弥覆其上。佛刹微尘数世界。周匝围绕。种种安住。种种庄严。佛号净眼离垢灯。此上过佛刹。微尘数世界。有世界。名种种香。莲华妙庄严。以一切庄严具为际。依宝莲华网而住。其状犹如师子之座。一切宝色珠帐云。弥覆其上。二佛刹微尘数世界。周匝围绕。佛号师子光胜照。此上过佛刹。微尘数世界。有世界。名一切宝庄严普照光。以香风轮为际。依种种宝华璎珞住。其形八隅。妙光摩尼日轮云。而覆其上。三佛刹微尘数世界。周匝围绕。佛号净光智胜幢。此上过佛刹。微尘数世界。有世界。名种种光明华庄严。以一切宝王为际。依众色金刚。尸罗幢海住。其状犹如摩尼莲华。以金刚摩尼宝光云。而覆其上。四佛刹微尘数世界。周匝围绕纯一清净。佛号金刚光明无量精进力善出现。此上过佛刹。微尘数世界。有世界。名普放妙华光。以一切宝铃。庄严网为际。依一切树林庄严。宝轮网海住。其形普方。而多有隅角。梵音摩尼王云。以覆其上。五佛刹微尘数世界。周匝围绕。佛号香光喜力海。此上过佛刹。微尘数世界。有世界。名净妙光明。以宝王庄严幢为际。依金刚宫殿海住。其形四方。摩尼轮髻帐云。而覆其上。六佛刹微尘数世界。周匝围绕。佛号普光自在幢。此上过佛刹。微尘数世界。有世界。名众华焰庄严。以种种华庄严为际。依一切宝色焰海住。其状犹如楼阁之形。一切宝色衣。真珠栏楯云。而覆其上。七佛刹微尘数世界。周匝围绕。纯一清净。佛号欢喜海功德名称自在光。此上过佛刹。微尘数世界。有世界。名出生威力地。以出一切声。摩尼王庄严为际。依种种宝色。莲华座虚空海住。其状犹如因陀罗网。以无边色华网云。而覆其上。八佛刹微尘数世界。周匝围绕。佛号广大名称智海幢。此上过佛刹。微尘数世界。有世界。名出妙音声。以心王摩尼。庄严轮为际。依恒出一切。妙音声庄严云。摩尼王海住。其状犹如梵天身形。无量宝庄严。师子座云。而覆其上。九佛刹微尘数世界。周匝围绕。佛号清净月光明相无能摧伏。此上过佛刹。微尘数世界。有世界。名金刚幢。以无边庄严。真珠藏宝。璎珞为际。依一切庄严。宝师子座。摩尼海住。其状周圆。十须弥山。微尘数。一切香摩尼华。须弥云。弥覆其上。十佛刹微尘数世界。周匝围绕。纯一清净。佛号一切法海最胜王。此上过佛刹。微尘数世界。有世界。名恒出现帝青宝光明。以极坚牢。不可坏金刚。庄严为际。依种种殊异华海住。其状犹如半月之形。诸天宝帐云。而覆其上。十一佛刹微尘数世界。周匝围绕。佛号无量功德法。此上过佛刹。微尘数世界。有世界。名光明照耀。以普光庄严为际。依华旋香水海住。状如华旋。种种衣云。而覆其上。十二佛刹微尘数世界。周匝围绕。佛号超释梵。此上过佛刹。微尘数世界。至此世界。名娑婆。以金刚庄严为际。依种种色。风轮所持。莲华网住。状如虚空。以普圆满天宫殿。庄严虚空而覆其上。十三佛刹微尘数世界。周匝围绕。其佛即是毗卢遮那如来世尊。此上过佛刹。微尘数世界。有世界。名寂静离尘光。以一切宝庄严为际。依种种宝衣海住。其状犹如执金刚形。无边色金刚云。而覆其上。十四佛刹微尘数世界。周匝围绕。佛号遍法界胜音。此上过佛刹。微尘数世界。有世界。名众妙光明灯。以一切庄严帐为际。依净华网海住。其状犹如卍字之形。摩尼树香水海云。而覆其上。十五佛刹微尘数世界。周匝围绕。纯一清净。佛号不可摧伏力普照幢。此上过佛刹。微尘数世界。有世界。名清净光遍照。以无尽宝云。摩尼王为际。依种种香焰莲华海住。其状犹如龟甲之形。圆光摩尼轮栴檀云。而覆其上。十六佛刹微尘数世界。周匝围绕。佛号清净日功德眼。此上过佛刹。微尘数世界。有世界。名宝庄严藏。以一切众生形。摩尼王为际。依光明藏。摩尼王海住。其形八隅。以一切轮围山。宝庄严华树网。弥覆其上。十七佛刹微尘数世界。周匝围绕。佛号无碍智光明遍照十方。此上过佛刹。微尘数世界。有世界。名离尘。以一切殊妙相。庄严为际。依众妙华。师子座海住。状如珠璎。以一切宝香。摩尼王圆光云。而覆其上。十八佛刹微尘数世界。周匝围绕。纯一清净。佛号无量方便最胜幢。此上过佛刹。微尘数世界。有世界。名清净光普照。以出无尽宝云。摩尼王为际。依无量色香焰。须弥山海住。其状犹如宝华旋布。以无边色光明。摩尼王帝青云。而覆其上。十九佛刹微尘数世界。周匝围绕。佛号普照法界虚空光。此上过佛刹。微尘数世界。有世界。名妙宝焰。以普光明。日月宝为际。依一切诸天形。摩尼王海住。其状犹如宝庄严具。以一切宝衣幢云。及摩尼灯藏网。而覆其上。二十佛刹微尘数世界。周匝围绕。纯一清净。佛号福德相光明。诸佛子。此遍照十方炽然宝光明世界种。有如是等。不可说。佛刹微尘数。广大世界。各各所依住。各各形状。各各体性。各各方面。各各趣入。各各庄严。各各分齐。各各行列。各各无差别。各各力加持周匝围绕。所谓。十佛刹微尘数。回转形世界。十佛刹微尘数。江河形世界。十佛刹微尘数。漩流形世界。十佛刹微尘数。轮辋形世界。十佛刹微尘数。坛墠形世界。十佛刹微尘数。树林形世界。十佛刹微尘数。楼观形世界。十佛刹微尘数。尸罗幢形世界。十佛刹微尘数。普方形世界。十佛刹微尘数。胎藏形世界。十佛刹微尘数。莲华形世界。十佛刹微尘数。佉勒迦形世界。十佛刹微尘数。种种众生形世界。十佛刹微尘数。佛相形世界。十佛刹微尘数。圆光形世界。十佛刹微尘数。云形世界。十佛刹微尘数。网形世界。十佛刹微尘数。门闼形世界。如是等有不可说。佛刹微尘数。此一一世界。各有十佛刹微尘数。广大世界。周匝围绕。此诸世界。一一复有如上所说微尘数世界。而为眷属。如是所说。一切世界。皆在此无边妙华光。香水海。及围绕此海。香水河中。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 