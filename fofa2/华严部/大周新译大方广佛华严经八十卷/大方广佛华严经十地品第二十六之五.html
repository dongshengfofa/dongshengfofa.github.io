<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第三十八</p>
<p>　　　　于阗国三藏实叉难陀奉　制译</p>
<p>　　十地品第二十六之五</p>
<p>　是时天王及天众　　闻此胜行皆欢喜</p>
<p>　为欲供养于如来　　及以无央大菩萨</p>
<p>　雨妙华幡及幢盖　　香鬘璎珞与宝衣</p>
<p>　无量无边千万种　　悉以摩尼作严饰</p>
<p>　天女同时奏天乐　　普发种种妙音声</p>
<p>　供养于佛并佛子　　共作是言而赞叹</p>
<p>　一切见者两足尊　　哀愍众生现神力</p>
<p>　令此种种诸天乐　　普发妙音咸得闻</p>
<p>　于一毛端百千亿　　那由他国微尘数</p>
<p>　如是无量诸如来　　于中安住说妙法</p>
<p>　一毛孔内无量刹　　各有四洲及大海</p>
<p>　须弥铁围亦复然　　悉见在中无迫隘</p>
<p>　一毛端处有六趣　　三种恶道及人天</p>
<p>　诸龙神众阿修罗　　各随自业受果报</p>
<p>　于彼一切刹土中　　悉有如来演妙音</p>
<p>　随顺一切众生心　　为转最上净法轮</p>
<p>　刹中种种众生身　　身中复有种种刹</p>
<p>　人天诸趣各各异　　佛悉知已为说法</p>
<p>　大刹随念变为小　　小刹随念亦变大</p>
<p>　如是神通无有量　　世间共说不能尽</p>
<p>　普发此等妙音声　　称赞如来功德已</p>
<p>　众会欢喜默然住　　一心瞻仰欲听说</p>
<p>　时解脱月复请言　　今此众会皆寂静</p>
<p>　愿说随次之所入　　第八地中诸行相</p>
<p>尔时金刚藏菩萨。告解脱月菩萨言。佛子。菩萨摩诃萨。于七地中。善修习方便慧。善清净诸道。善集助道法。大愿力所摄。如来力所加。自善力所持。常念如来。力无所畏。不共佛法。善清净深心思觉。能成就福德智慧。大慈大悲。不舍众生。入无量智道。入一切法。本来无生。无起无相。无成无坏。无尽无转。无性为性。初中后际。皆悉平等。无分别如如智之所入处。离一切心意识分别想。无所取着。犹如虚空入一切法。如虚空性。是名得无生法忍佛子。菩萨成就此忍。即时得入第八不动地。为深行菩萨。难可知无差别。离一切相。一切想。一切执着。无量无边。一切声闻辟支佛。所不能及。离诸諠诤。寂灭现前。譬如比丘。具足神通。得心自在。次第乃至入灭尽定。一切动心。忆想分别。悉皆止息。此菩萨摩诃萨。亦复如是。住不动地。即舍一切功用行。得无功用法。身口意业。念务皆息。住于报行。譬如有人。梦中见身。堕在大河。为欲渡故。发大勇猛。施大方便。以大勇猛。施方便故。即便觉寤。既觉寤已。所作皆息。菩萨亦尔。见众生身在四流中。为救度故。发大勇猛。起大精进。以勇猛精进故。至不动地。既至此已。一切功用。靡不皆息。二行相行。悉不现前。佛子。如生梵世。欲界烦恼。皆不现前。住不动地。亦复如是。一切心意识行。皆不现前。此菩萨摩诃萨。菩萨心佛心。菩提心涅槃心。尚不现起。况复起于世间之心。佛子。此地菩萨。本愿力故。诸佛世尊。亲现其前。与如来智。令其得入法流门中。作如是言。善哉善哉。善男子。此忍第一。顺诸佛法。然善男子。我等所有。十力无畏。十八不共诸佛之法。汝今未得。汝应为欲成就此法。勤加精进。勿复放舍于此忍门。又善男子。汝虽得是寂灭解脱。然诸凡夫。未能证得。种种烦恼。皆悉现前。种种觉观。常相侵害。汝当愍念如是众生。又善男子。汝当忆念本所誓愿。普大饶益一切众生。皆令得入不可思议智慧之门。又善男子。此诸法法性。若佛出世。若不出世。常住不异。诸佛不以得此法故名为如来。一切二乘。亦能得此无分别法。又善男子。汝观我等身相。无量智慧。无量国土。无量方便。无量光明。无量清净音声。亦无有量。汝今宜应成就此事。又善男子。汝今适得此一法明。所谓一切法。无生无分别。善男子。如来法明。无量入。无量作。无量转。乃至百千亿那由他劫。不可得知。汝应修行。成就此法。又善男子。汝观十方无量国土。无量众生。无量法。种种差别。悉应如实。通达其事。佛子。诸佛世尊。与此菩萨。如是等。无量起智门。令其能起无量无边。差别智业。佛子。若诸佛。不与此菩萨。起智门者。彼时即入究竟涅槃。弃舍一切利众生业。以诸佛与如是等无量无边。起智门故。于一念顷。所生智业。从初发心。乃至七地。所修诸行。百分不及一。乃至百千亿那由他分。亦不及一。如是。阿僧祇分。歌罗分。算数分。譬谕分。优波尼沙陀分。亦不及一。何以故。佛子。是菩萨。先以一身起行。今住此地。得无量身。无量音声。无量智慧。无量受生。无量净国。教化无量众生。供养无量诸佛。入无量法门。具无量神通。有无量众会。道场差别。住无量身语意业。集一切菩萨行。以不动法故。佛子。譬如乘船欲入大海。未至于海。多用功力。若至海已。但随风去。不假人力。以至大海。一日所行。比于未至。其未至时。设经百岁。亦不能及。佛子。菩萨摩诃萨。亦复如是。积集广大善根资粮。乘大乘船到菩萨行海。于一念顷以无功用智。入一切智智境界。本有功用行。经于无量百千亿那由他劫。所不能及</p>
<p>佛子。菩萨住此第八地。以大方便善巧智。所起无功用觉慧。观一切智智所行境。所谓观世间成。观世间坏。由此业集故成。由此业尽故坏。几时成。几时坏。几时成住。几时坏住。皆如实知。又知地界。小相大相。无量相。差别相。知水火风界。小相大相。无量相。差别相。知微尘细相。差别相。无量差别相。随何世界中。所有微尘聚。及微尘差别相。皆如实知。随何世界中。所有地水火风界各若干微尘。所有宝物若干微尘。众生身若干微尘。国土身若干微尘。皆如实知。知众生大身小身。各若干微尘成。知地狱身畜生身。饿鬼身阿修罗身。天身人身。各若干微尘成。得如是知微尘差别智。又知欲界色界。无色界成。知欲界色界无色界坏。知欲界色界。无色界小相大相。无量相差别相。得如是观三界差别智。佛子。此菩萨。复起智明。教化众生。所谓善知众生身差别。善分别众生身。善观察所生处。随其所应而为现身。教化成熟。此菩萨。于一三千大千世界。随众生身。信解差别。以智光明。普现受生。如是若二若三。乃至百千。乃至不可说。三千大千世界。随众生身。信解差别。普于其中。示现受生。此菩萨。成就如是智慧故。于一佛刹。其身不动。乃至不可说。佛刹众会中。悉现其身。佛子。此菩萨。随诸众生。身心信解。种种差别。于彼佛国。众会之中。而现其身。所谓于沙门众中。示沙门形。婆罗门众中。示婆罗门形。刹利众中。示刹利形。如是。毗舍众。首陀众。居士众。四天王众。三十三天众。夜摩天众。兜率陀天众。化乐天众。他化自在天众。魔众。梵众。乃至阿迦尼吒天众中。各随其类。而为现形。又应以声闻身得度者。现声闻形。应以辟支佛身得度者。现辟支佛形。应以菩萨身得度者。现菩萨形。应以如来身得度者。现如来形。佛子。菩萨如是。于一切不可说。佛国土中。随诸众生。信乐差别。如是如是而为现身。佛子。此菩萨。远离一切身想分别。住于平等。此菩萨。知众生身。国土身。业报身。声闻身。独觉身。菩萨身。如来身。智身。法身。虚空身。此菩萨。知诸众生心之所乐。能以众生身。作自身。亦作国土身。业报身。乃至虚空身。又知众生心之所乐。能以国土身。作自身。亦作众生身。业报身。乃至虚空身。又知诸众生心之所乐。能以业报身。作自身。亦作众生身。国土身。乃至虚空身。又知众生心之所乐。能以自身。作众生身。国土身。乃至虚空身。随诸众生。所乐不同。则于此身。现如是形。此菩萨。知众生集业身。报身。烦恼身。色身。无色身。又知国土身。小相大相无量相。染相净相。广相。倒住相。正住相。普入相。方网差别相。知业报身。假名差别。知声闻身独觉身。菩萨身假名差别。知如来身。有菩提身。愿身化身。力持身。相好庄严身。威势身。意生身。福德身。法身智身。知智身善思量相。如实决择相。果行所摄相。世间出世间差别相。三乘差别相。共相不共相。出离相非出离相。学相无学相。知法身平等相。不坏相。随时随俗。假名差别相。众生非众生法差别相。佛法圣僧法差别相。知虚空身无量相。周遍相。无形相。无异相。无边相。显现色身相。佛子。菩萨成就如是身智已。得命自在。心自在。财自在。业自在。生自在。愿自在。解自在。如意自在。智自在。法自在。得此十自在故。则为不思议智者。无量智者。广大智者。无能坏智者</p>
<p>此菩萨。如是入已。如是成就已。得毕竟无过失身业。无过失语业。无过失意业。身语意业。随智慧行。般若波罗蜜增上。大悲为首。方便善巧。善能分别。善起大愿。佛力所护。常勤修习利众生智。普住无边差别世界。佛子。举要言之。菩萨住此不动地。身语意业。诸有所作。皆能积集一切佛法。佛子。菩萨住此地得善住深心力。一切烦恼。不行故。得善住胜心力。不离于道故。得善住大悲力。不舍利益众生故。得善住大慈力。救护一切世间故。得善住陀罗尼力。不忘于法故。得善住辩才力。善观察分别一切法故。得善住神通力。普往无边世界故。得善住大愿力。不舍一切菩萨所作故。得善住波罗蜜力。成就一切佛法故。得如来护念力。一切种一切智智现前故。此菩萨。得如是智力。能现一切诸所作事。于诸事中。无有过咎</p>
<p>佛子。此菩萨智地。名为不动地。无能沮坏故。名为不转地。智慧无退故。名为难得地。一切世间。无能测故。名为童真地。离一切过失故。名为生地。随乐自在故。名为成地。更无所作故。名为究竟地。智慧决定故。名为变化地。随愿成就故。名为力持地。他不能动故。名为无功用地。先已成就故。佛子。菩萨成就如是智慧。入佛境界。佛功德照。顺佛威仪。佛境现前。常为如来之所护念。梵释四王。金刚力士。常随侍卫。恒不舍离诸大三昧。能现无量诸身差别。于一一身。有大势力。报得神通三昧自在。随有可化众生之处。示成正觉佛子。菩萨如是。入大乘会。获大神通。放大光明。入无碍法界。知世界差别。示现一切诸大功德。随意自在善能通达前际后际。普伏一切。魔邪之道。深入如来所行境界。于无量国土。修菩萨行。以能获得不退转法。是故说名住不动地。佛子。菩萨住此不动地已。以三昧力。常得现见无量诸佛。恒不舍离承事供养。此菩萨。于一一劫。一一世界。见无量百佛。无量千佛。乃至无量百千亿那由他佛。恭敬尊重。承事供养。一切资生。悉以奉施。于诸佛所。得于如来甚深法藏。受世界差别等。无量法明。若有问难世界差别。如是等事。无能屈者。如是经于无量百劫。无量千劫。乃至无量百千亿那由他劫。所有善根。转增明净。譬如真金。治作宝冠。置阎浮提主。圣王顶上。一切臣民。诸庄严具无与等者。此地菩萨。所有善根。亦复如是。一切二乘。乃至第七地菩萨。所有善根。无能及者。以住此地。大智光明。普灭众生。烦恼黑闇。善能开阐智慧门故。佛子。譬如千世界主。大梵天王。能普运慈心。普放光明。满千世界。此地菩萨。亦复如是。能放光明。照百万佛刹微尘数世界。令诸众生。灭烦恼火。而得清凉。此菩萨。十波罗蜜中。愿波罗蜜增上。余波罗蜜。非不修行。但随力随分。是名略说诸菩萨摩诃萨第八不动地。若广说者。经无量劫。不可穷尽。佛子。菩萨摩诃萨。住此地。多作大梵天王。主千世界。最胜自在。善说诸义。能与声闻辟支佛诸菩萨波罗蜜道。若有问难世界差别。无能退屈。布施爱语利行同事。如是一切诸所作业。皆不离念佛。乃至不离念一切种。一切智智。复作是念。我当于一切众生中。为首为胜。乃至为一切智智依止者。此菩萨。若以发起大精进力。于一念顷。得百万三千大千世界微尘数三昧。乃至示现百万三千大千世界微尘数菩萨。以为眷属。若以菩萨。殊胜愿力。自在示现。过于是数。乃至百千亿那由他劫。不能数知。尔时金刚藏菩萨。欲重宣其义而说颂曰</p>
<p>　</p>
<p>　七地修治方便慧　　善集助道大愿力</p>
<p>　复得人尊所摄持　　为求胜智登八住</p>
<p>　功德成就恒慈愍　　智慧广大等虚空</p>
<p>　闻法能生决定力　　是则寂灭无生忍</p>
<p>　知法无生无起相　　无成无坏无尽转</p>
<p>　离有平等绝分别　　超诸心行如空住</p>
<p>　成就是忍超戏论　　甚深不动恒寂灭</p>
<p>　一切世间无能知　　心相取着悉皆离</p>
<p>　住于此地不分别　　譬如比丘入灭定</p>
<p>　如梦渡河觉则无　　如生梵天绝下欲</p>
<p>　以本愿力蒙劝导　　叹其忍胜与灌顶</p>
<p>　语言我等众佛法　　汝今未获当勤进</p>
<p>　汝虽已灭烦恼火　　世间惑焰犹炽然</p>
<p>　当念本愿度众生　　悉使修因趣解脱</p>
<p>　法性真常离心念　　二乘于此亦能得</p>
<p>　不以此故为世尊　　但以甚深无碍智</p>
<p>　如是人天所应供　　与此智慧令观察</p>
<p>　无边佛法悉得成　　一念超过曩众行</p>
<p>　菩萨住兹妙智地　　则获广大神通力</p>
<p>　一念分身遍十方　　如船入海因风济</p>
<p>　心无功用任智力　　悉知国土成坏住</p>
<p>　诸界种种各殊异　　小大无量皆能了</p>
<p>　三千世界四大种　　六趣众生身各别</p>
<p>　及以众宝微尘数　　以智观察悉无余</p>
<p>　菩萨能知一切身　　为化众生同彼形</p>
<p>　国土无量种种别　　悉为现形无不遍</p>
<p>　譬如日月住虚空　　一切水中皆现影</p>
<p>　住于法界无所动　　随心现影亦复然</p>
<p>　随其心乐各不同　　一切众中皆现身</p>
<p>　声闻独觉与菩萨　　及以佛身靡不现</p>
<p>　众生国土业报身　　种种圣人智法身</p>
<p>　虚空身相皆平等　　普为众生而示作</p>
<p>　十种圣智普观察　　复顺慈悲作众业</p>
<p>　所有佛法皆成就　　持戒不动如须弥</p>
<p>　十力成就不动摇　　一切魔众无能转</p>
<p>　诸佛护念天王礼　　密迹金刚恒侍卫</p>
<p>　此地功德无边际　　千万亿劫说不尽</p>
<p>　复以供佛善益明　　如王顶上庄严具</p>
<p>　菩萨住此第八地　　多作梵王千界主</p>
<p>　演说三乘无有穷　　慈光普照除众惑</p>
<p>　一念所获诸三昧　　百万世界微尘等</p>
<p>　诸所作事悉亦然　　愿力示现复过是</p>
<p>　菩萨第八不动地　　我为汝等已略说</p>
<p>　若欲次第广分别　　经于亿劫不能尽　</p>
<p>　　第九地</p>
<p>　</p>
<p>　说此菩萨八地时　　如来现大神通力</p>
<p>　震动十方诸国土　　无量亿数难思议</p>
<p>　一切知见无上尊　　其身普放大光明</p>
<p>　照耀彼诸无量土　　悉使众生获安乐</p>
<p>　菩萨无量百千亿　　俱时踊在虚空住</p>
<p>　以过诸天上妙供　　供养说中最胜者</p>
<p>　大自在王自在天　　悉共同心喜无量</p>
<p>　各以种种众供具　　供养甚深功德海</p>
<p>　复有天女千万亿　　身心欢喜悉充遍</p>
<p>　各奏乐音无量种　　供养人中大导师</p>
<p>　是时众乐同时奏　　百千万亿无量别</p>
<p>　悉以善逝威神力　　演出妙音而赞叹</p>
<p>　寂静调柔无垢害　　随所入地善修习</p>
<p>　心如虚空诣十方　　广说佛道悟群生</p>
<p>　天上人间一切处　　悉现无等妙庄严</p>
<p>　以从如来功德生　　令其见者乐佛智</p>
<p>　不离一刹诣众土　　如月普现照世间</p>
<p>　音声心念悉皆灭　　譬犹谷响无不应</p>
<p>　若有众生心下劣　　为彼演说声闻行</p>
<p>　若心明利乐辟支　　则为彼说中乘道</p>
<p>　若有慈悲乐饶益　　为说菩萨所行事</p>
<p>　若有最胜智慧心　　则示如来无上法</p>
<p>　譬如幻师作众事　　种种形相皆非实</p>
<p>　菩萨智幻亦如是　　虽现一切离有无</p>
<p>　如是美音千万种　　歌赞佛已默然住</p>
<p>　解脱月言今众净　　愿说九地所行道　</p>
<p>尔时金刚藏菩萨。告解脱月菩萨言。佛子。菩萨摩诃萨。以如是无量智。思量观察。欲更求转胜。寂灭解脱。复修习如来智慧。入如来秘密法。观察不思议。大智性净。诸陀罗尼三昧门。具广大神通。入差别世界。修力无畏不共法。随诸佛转法轮。不舍大悲本愿力。得入菩萨第九善慧地</p>
<p>佛子。菩萨摩诃萨。住此善慧地。如实知善不善。无记法行。有漏无漏法行。世间出世间法行。思议不思议法行。定不定法行。声闻独觉法行。菩萨行法行。如来地法行。有为法行。无为法行。此菩萨。以如是智慧。如实知众生心稠林。烦恼稠林。业稠林。根稠林。解稠林。性稠林。乐欲稠林。随眠稠林。受生稠林。习气相续稠林。三聚差别稠林。此菩萨。如实知众生心种种相。所谓杂起相。速转相。坏不坏相。无形质相。无边际相。清净相。垢无垢相。缚不缚相。幻所作相。随诸趣生相。如是。百千万亿。乃至无量。皆如实知。又知诸烦恼种种相。所谓久远随行相。无边引起相。俱生不舍相。眠起一义相。与心相应不相应相。随趣受生而住相。三界差别相。爱见痴慢如箭深入过患相。三业因缘不绝相。略说。乃至八万四千。皆如实知。又知诸业种种相。所谓善不善无记相。有表示无表示相。与心同生不离相。因自性刹那坏而次第集果不失相。有报无报相。受黑黑等众报相。如田无量相。凡圣差别相。现受生受后受相。乘非乘定不定相。略说。乃至八万四千。皆如实知。又知诸根。软中胜相。先际后际差别无差别相。上中下相。烦恼俱生不相离相。乘非乘定不定相。淳熟调柔相。随根网轻转坏相。增上无能坏相。退不退差别相。远随共生不同相。略说。乃至八万四千。皆如实知。又知诸解软中上。诸性软中上。乐欲软中上。皆略说。乃至八万四千。又知诸随眠种种相。所谓与深心共生相。与心共生相。心相应不相应差别相。久远随行相。无始不拔相。与一切禅定解脱三昧三摩钵底神通相违相。三界相续受生系缚相。令无边心相续现起相。开诸处门相。坚实难治相。地处成就不成就相。唯以圣道拔出相。又知受生种种相。所谓随业受生相。六趣差别相。有色无色差别相。有想无想差别相。业为田爱水润无明暗覆识为种子生后有芽相。名色俱生不相离相。痴爱希求续有相。欲受欲生无始乐着相。妄谓出三界贪求相。又知习气种种相。所谓行不行差别相。随趣熏习相。随众生行熏习相。随业烦恼熏习相。善不善无记熏习相。随入后有熏习相。次第熏习相。不断烦恼远行不舍熏习相。实非实熏习相。见闻亲近声闻独觉菩萨如来熏习相。又知众生。正定邪定不定相。所谓正见正定相。邪见邪定相。二俱不定相。五逆邪定相。五根正定相。二俱不定相。八邪邪定相。正性正定相。更不作二俱离不定相。深着邪法邪定相。习行圣道正定相。二俱舍不定相。佛子。菩萨随顺如是智慧。名住善慧地。住此地已。了知众生诸行差别。教化调伏。令得解脱</p>
<p>佛子。此菩萨。善能演说声闻乘法独觉乘法。菩萨乘法。如来地法。一切行处。智随行故。能随众生根性欲解。所行有异。诸聚差别。亦随受生烦恼眠缚。诸业习气。而为说法。令生信解。增益智慧。各于其乘。而得解脱</p>
<p>佛子。菩萨住此善慧地。作大法师。具法师行。善能守护如来法藏。以无量善巧智。起四无碍辩。用菩萨言辞。而演说法。此菩萨。常随四无碍智转。无暂舍离。何等为四。所谓法无碍智。义无碍智。辞无碍智。乐说无碍智。此菩萨。以法无碍智。知诸法自相。义无碍智。知诸法别相。辞无碍智。无错谬说。乐说无碍智。无断尽说。复次以法无碍智。知诸法自性。义无碍智。知诸法生灭。辞无碍智。安立一切法不断说。乐说无碍智。随所安立。不可坏无边说。复次以法无碍智。知现在法差别。义无碍智。知过去未来法差别。辞无碍智。于去来今法。无错谬说。乐说无碍智。于一一世。无边法明了说。复次以法无碍智。知法差别。义无碍智。知义差别。辞无碍智。随其言音说。乐说无碍智。随其心乐说。复次法无碍智。以法智。知差别不异。义无碍智。以比智。知差别如实。辞无碍智。以世智。差别说。乐说无碍智。以第一义智。善巧说。复次法无碍智。知诸法一相不坏。义无碍智。知蕴界处。谛缘起善巧。辞无碍智。以一切世间。易解了。美妙音声。文字说。乐说无碍智。以转胜无边法明说。复次法无碍智。知一乘平等性。义无碍智。知诸乘差别性。辞无碍智。说一切乘无差别。乐说无碍智。说一一乘无边法。复次法无碍智。知一切菩萨。行智行法。行智随证。义无碍智。知十地分位义差别。辞无碍智。说地道无差别相。乐说无碍智。说一一地无边行相。复次法无碍智。知一切如来。一念成正觉。义无碍智。知种种时。种种处等。各差别。辞无碍智。说成正觉差别。乐说无碍智。于一一句法。无量劫说不尽。复次法无碍智。知一切如来语。力无所畏。不共佛法。大慈大悲。辩才方便。转法轮。一切智智随证。义无碍智。知如来随八万四千。众生心行。根解差别音声。辞无碍智。随一切众生行。以如来音声差别说。乐说无碍智。随众生信解。以如来智。清净行圆满说</p>
<p>佛子。菩萨住第九地。得如是善巧无碍智。得如来妙法藏。作大法师。得义陀罗尼。法陀罗尼。智陀罗尼。光照陀罗尼。善慧陀罗尼。众财陀罗尼。威德陀罗尼。无碍门陀罗尼。无边际陀罗尼。种种义陀罗尼。如是等。百万阿僧祇陀罗尼门。皆得圆满。以百万阿僧祇善巧音声辩才门而演说法。此菩萨。得如是百万阿僧祇陀罗尼门已。于无量佛所。一一佛前。悉以如是百万阿僧祇陀罗尼门。听闻正法。闻已不忘。以无量差别门。为他演说。此菩萨。初见于佛。头顶礼敬。即于佛所。得无量法门。此所得法门。非彼闻持。诸大声闻。于百千劫。所能领受。此菩萨。得如是陀罗尼。如是无碍智。坐于法座。而说于法。大千世界。满中众生。随其心乐差别为说。唯除诸佛。及受职菩萨。其余众会。威德光明。无能与比。此菩萨。处于法座。欲以一音。令诸大众。皆得解了。即得解了。或时欲以种种音声。令诸大众。皆得开悟。或时心欲放大光明。演说法门。或时心欲于其身上。一一毛孔。皆演法音。或时心欲乃至三千大千世界。所有一切。形无形物。皆悉演出妙法言音。或时心欲发一言音。周遍法界。悉令解了。或时心欲一切言音。皆作法音。恒住不灭。或时心欲一切世界。箫笛钟鼓。及以歌咏。一切乐声。皆演法音。或时心欲于一字中。一切法句。言音差别。皆悉具足。或时心欲令不可说。无量世界。地水火风。四大聚中。所有微尘。一一尘中。皆悉演出不可说法门。如是所念。一切随心。无不得者</p>
<p>佛子。此菩萨。假使三千大千世界。所有众生咸至其前。一一皆以无量言音。而兴问难。一一问难。各各不同。菩萨。于一念顷。悉能领受。仍以一音。普为解释。令随心乐。各得欢喜。如是乃至不可说世界所有众生。一刹那间。一一皆以无量言音。而兴问难。一一问难。各各不同。菩萨于一念顷。悉能领受。亦以一音。普为解释。各随心乐。令得欢喜。乃至不可说不可说世界。满中众生。菩萨皆能随其心乐。随根随解。而为说法。承佛神力。广作佛事。普为一切作所依怙。佛子。此菩萨。复更精进。成就智明。假使一毛端处。有不可说世界微尘数。诸佛众会。一一众会。有不可说世界。微尘数众生。一一众生。有不可说世界。微尘数性欲。彼诸佛。随其性欲。各与法门。如一毛端处。一切法界处。悉亦如是。如是所说。无量法门。菩萨于一念中。悉能领受。无有忘失佛子。菩萨住此第九地。昼夜专勤。更无余念。唯入佛境界。亲近如来。入诸菩萨甚深解脱常在三昧。恒见诸佛。未曾舍离。一一劫中。见无量佛。无量百佛。无量千佛。乃至无量百千亿那由他佛。恭敬尊重。承事供养。于诸佛所。种种问难。得说法陀罗尼所有善根。转更明净。譬如真金。善巧金师用作宝冠。转轮圣王。以严其首。四天下内。一切小王。及诸臣民。诸庄严具。无与等者。此第九地。菩萨善根。亦复如是。一切声闻辟支佛。及下地菩萨。所有善根。无能与等。佛子。譬如二千世界主。大梵天王。身出光明。二千界中。幽远之处。悉能照耀。除其黑闇。此地菩萨。所有善根。亦复如是。能出光明照众生心。烦恼黑闇。皆令息灭。此菩萨。十波罗蜜中。力波罗蜜最胜。余波罗蜜。非不修行。但随力随分。佛子。是名略说菩萨摩诃萨第九善慧地。若广说者。于无量劫。亦不能尽。佛子。菩萨摩诃萨。住此地。多作二千世界主。大梵天王。善能统理。自在饶益。能为一切声闻缘觉。及诸菩萨。分别演说波罗蜜行。随众生心。所有问难。无能屈者。布施爱语利行同事。如是一切诸所作业。皆不离念佛。乃至不离念一切种。一切智智。复作是念。我当于一切众生中。为首为胜。乃至为一切智智依止者。此菩萨。若发勤精进。于一念顷。得百万阿僧祇国土微尘数三昧。乃至示现百万阿僧祇国土微尘数菩萨。以为眷属。若以菩萨。殊胜愿力。自在示现。过于此数。乃至百千亿那由他劫。不能数知</p>
<p>尔时。金刚藏菩萨。欲重宣其义。而说颂曰</p>
<p>　</p>
<p>　无量智力善观察　　最上微妙世难知</p>
<p>　普入如来秘密处　　利益众生入九地</p>
<p>　总持三昧皆自在　　获大神通入众刹</p>
<p>　力智无畏不共法　　愿力悲心入九地</p>
<p>　住于此地持法藏　　了善不善及无记</p>
<p>　有漏无漏世出世　　思不思议悉善知</p>
<p>　若法决定不决定　　三乘所作悉观察</p>
<p>　有为无为行差别　　如是而知入世间</p>
<p>　若欲知诸众生心　　则能以智如实知</p>
<p>　种种速转坏非坏　　无质无边等众相</p>
<p>　烦恼无边恒共伴　　眠起一义续诸趣</p>
<p>　业性种种各差别　　因坏果集皆能了</p>
<p>　诸根种种下中上　　先后际等无量别</p>
<p>　解性乐欲亦复然　　八万四千靡不知</p>
<p>　众生惑见恒随缚　　无始稠林未除翦</p>
<p>　与志共俱心并生　　常相羁系不断绝</p>
<p>　但唯妄想非实物　　不离于心无处所</p>
<p>　禅定境排仍退转　　金刚道灭方毕竟</p>
<p>　六趣受生各差别　　业田爱润无明覆</p>
<p>　识为种子名色芽　　三界无始恒相续</p>
<p>　惑业心习生诸趣　　若离于此不复生</p>
<p>　众生悉在三聚中　　或溺于见或行道</p>
<p>　住于此地善观察　　随其心乐及根解</p>
<p>　悉以无碍妙辩才　　如其所应差别说</p>
<p>　处于法座如师子　　亦如牛王宝山王</p>
<p>　又如龙王布密云　　霔甘露雨充大海</p>
<p>　善知法性及奥义　　随顺言辞能辩说</p>
<p>　总持百万阿僧祇　　譬如大海受众雨</p>
<p>　总持三昧皆清净　　能于一念见多佛</p>
<p>　一一佛所皆闻法　　复以妙音而演畅</p>
<p>　若欲三千大千界　　教化一切诸群生</p>
<p>　如云广布无不及　　随其根欲悉令喜</p>
<p>　毛端佛众无有数　　众生心乐亦无极</p>
<p>　悉应其心与法门　　一切法界皆如是</p>
<p>　菩萨勤加精进力　　复获功德转增胜</p>
<p>　闻持尔所诸法门　　如地能持一切种</p>
<p>　十方无量诸众生　　咸来亲近会中坐</p>
<p>　一念随心各问难　　一音普对悉充足</p>
<p>　住于此地为法王　　随机诲诱无厌倦</p>
<p>　日夜见佛未曾舍　　入深寂灭智解脱</p>
<p>　供养诸佛善益明　　如王顶上妙宝冠</p>
<p>　复使众生烦恼灭　　譬如梵王光普照</p>
<p>　住此多作大梵王　　以三乘法化众生</p>
<p>　所行善业普饶益　　乃至当成一切智</p>
<p>　一念所入诸三昧　　阿僧祇刹微尘数</p>
<p>　见佛说法亦复然　　愿力所作复过此</p>
<p>　此是第九善慧地　　大智菩萨所行处</p>
<p>　甚深微妙难可见　　我为佛子已宣说　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 