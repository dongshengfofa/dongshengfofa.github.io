<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第七十七</p>
<p>　　　　于阗国三藏实叉难陀奉　制译</p>
<p>　　入法界品第三十九之十八</p>
<p>尔时善财童子。渐次南行。至妙意华门城。见德生童子有德童女。顶礼其足。右绕毕已。于前合掌。而作是言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。唯愿慈哀。为我宣说。时童子童女。告善财言。善男子。我等证得菩萨解脱。名为幻住。得此解脱故。见一切世界皆幻住。因缘所生故。一切众生皆幻住。业烦恼所起故。一切世间皆幻住。无明有爱等展转缘生故。一切法皆幻住。我见等种种幻缘所生故。一切三世皆幻住。我见等颠倒智所生故。一切众生生灭生老病死忧悲苦恼皆幻住。虚妄分别所生故。一切国土皆幻住。想倒心倒见倒无明所现故。一切声闻辟支佛皆幻住。智断分别所成故。一切菩萨皆幻住。能自调伏教化众生诸行愿法之所成故。一切菩萨众会变化调伏诸所施为皆幻住。愿智幻所成故。善男子。幻境自性不可思议。善男子。我等二人。但能知此幻住解脱。如诸菩萨摩诃萨。善入无边诸事幻网。彼功德行。我等云何能知能说。时童子童女。说自解脱已。以不思议诸善根力。令善财身柔软光泽。而告之言。善男子。于此南方。有国名海岸。有园名大庄严。其中有一广大楼阁。名毗卢遮那庄严藏。从菩萨善根果报生。从菩萨念力愿力自在力神通力生。从菩萨善巧方便生。从菩萨福德智慧生。善男子。住不思议解脱菩萨。以大悲心。为诸众生。现如是境界。集如是庄严。弥勒菩萨摩诃萨。安处其中。为欲摄受本所生处父母眷属及诸人民。令成熟故。又欲令彼同受生同修行众生。于大乘中。得坚固故。又欲令彼一切众生。随住地随善根皆成就故。又欲为汝显示菩萨解脱门故。显示菩萨遍一切处受生自在故。显示菩萨以种种身普现一切众生之前常教化故。显示菩萨以大悲力普摄一切世间资财。而不厌故。显示菩萨具修诸行。知一切行。离诸相故。显示菩萨处处受生。了一切生皆无相故。汝诣彼问。菩萨云何行菩萨行。云何修菩萨道。云何学菩萨戒。云何净菩萨心。云何发菩萨愿。云何集菩萨助道具。云何入菩萨所住地。云何满菩萨波罗蜜。云何获菩萨无生忍。云何具菩萨功德法。云何事菩萨善知识。何以故。善男子。彼菩萨摩诃萨。通达一切菩萨行。了知一切众生心。常现其前。教化调伏。彼菩萨。已满一切波罗蜜。已住一切菩萨地。已证一切菩萨忍。已入一切菩萨位。已蒙授与具足记。已游一切菩萨境。已得一切佛神力。已蒙一切如来以一切智。甘露法水。而灌其顶。善男子。彼善知识。能润泽汝诸善根。能增长汝菩提心。能坚汝志。能益汝善。能长汝菩萨根。能示汝无碍法。能令汝入普贤地。能为汝说菩萨愿。能为汝说普贤行。能为汝说一切菩萨行愿所成功德。善男子。汝不应修一善。照一法。行一行。发一愿。得一记。住一忍。生究竟想。不应以限量心。行于六度。住于十地。净佛国土。事善知识。何以故。善男子。菩萨摩诃萨。应种无量诸善根。应集无量菩提具。应修无量菩提因。应学无量巧回向。应化无量众生界。应知无量众生心。应知无量众生根。应识无量众生解。应观无量众生行。应调伏无量众生。应断无量烦恼。应净无量业习。应灭无量邪见。应除无量杂染心。应发无量清净心。应拔无量苦毒箭。应涸无量爱欲海。应破无量无明暗。应摧无量我慢山。应断无量生死缚。应度无量诸有流。应竭无量受生海。应令无量众生出五欲淤泥。应使无量众生。离三界牢狱。应置无量众生于圣道中。应消灭无量贪欲行。应净治无量嗔恚行。应摧破无量愚痴行。应超无量魔网。应离无量魔业。应净治菩萨无量欲乐。应增长菩萨无量方便。应出生菩萨无量增上根。应明洁菩萨无量决定解。应趣入菩萨无量平等。应清净菩萨无量功德。应修治菩萨无量诸行。应示现菩萨无量随顺世间行。应生无量净信力。应住无量精进力。应净无量正念力。应满无量三昧力。应起无量净慧力。应坚无量胜解力。应集无量福德力。应长无量智慧力。应发起无量菩萨力。应圆满无量如来力。应分别无量法门。应了知无量法门。应清净无量法门。应生无量法光明。应作无量法照耀。应照无量品类根。应知无量烦恼病。应集无量妙法药。应疗无量众生疾。应严辨无量甘露供。应往诣无量佛国土。应供养无量诸如来。应入无量菩萨会。应受无量诸佛教。应忍无量众生罪。应灭无量恶道难。应令无量众生生善道。应以四摄摄无量众生。应修无量总持门。应生无量大愿门。应修无量大慈大愿力。应勤求无量法常无休息。应起无量思惟力。应起无量神通事。应净无量智光明。应往无量众生趣。应受无量诸有生。应现无量差别身。应知无量言辞法。应入无量差别心。应知菩萨大境界。应住菩萨大宫殿。应观菩萨甚深妙法。应知菩萨难知境界。应行菩萨难行诸行。应具菩萨尊重威德。应践菩萨难入正位。应知菩萨种种诸行。应现菩萨普遍神力。应受菩萨平等法云。应广菩萨无边行网。应满菩萨无边诸度。应受菩萨无量记别。应入菩萨无量忍门。应治菩萨无量诸地。应净菩萨无量法门。应同诸菩萨安住无边劫。供养无量佛。严净不可说佛国土。出生不可说菩萨愿。善男子。举要言之。应普修一切菩萨行。应普化一切众生界。应普入一切劫。应普生一切处。应普知一切世。应普行一切法。应普净一切刹。应普满一切愿。应普供一切佛。应普同一切菩萨愿。应普事一切善知识。善男子。汝求善知识。不应疲倦。见善知识。勿生厌足。请问善知识。勿惮劳苦。亲近善知识。勿怀退转。供养善知识。不应休息。受善知识教不应倒错。学善知识行不应疑惑。闻善知识演说出离门不应犹豫。见善知识随顺烦恼行勿生嫌怪。于善知识所生深信尊敬心不应变改。何以故。善男子。菩萨因善知识。听闻一切菩萨诸行。成就一切菩萨功德。出生一切菩萨大愿。引发一切菩萨善根。积集一切菩萨助道。开发一切菩萨法光明。显示一切菩萨出离门。修学一切菩萨清净戒。安住一切菩萨功德法。清净一切菩萨广大志。增长一切菩萨坚固心。具足一切菩萨陀罗尼辩才门。得一切菩萨清净藏。生一切菩萨定光明。得一切菩萨殊胜愿。与一切菩萨同一愿。闻一切菩萨殊胜法。得一切菩萨秘密处。至一切菩萨法宝洲。增一切菩萨善根芽。长一切菩萨智慧身。护一切菩萨深密藏。持一切菩萨福德聚。净一切菩萨受生道。受一切菩萨正法云。入一切菩萨大愿路。趣一切如来菩提果。摄取一切菩萨妙行。开示一切菩萨功德。往一切方听受妙法。赞一切菩萨广大威德。生一切菩萨大慈悲力。摄一切菩萨胜自在力。生一切菩萨菩提分。作一切菩萨利益事。善男子。菩萨由善知识任持不堕恶趣。由善知识摄受不退大乘。由善知识护念不毁犯菩萨戒。由善知识守护不随逐恶知识。由善知识养育不缺减菩萨法。由善知识摄取超越凡夫地。由善知识教诲超越二乘地。由善知识示导得出离世间。由善知识长养能不染世法。由承事善知识修一切菩萨行。由供养善知识具一切助道法。由亲近善知识不为业惑之所摧伏。由恃怙善知识势力坚固不怖诸魔。由依止善知识增长一切菩提分法。何以故。善男子。善知识者。能净诸障。能灭诸罪。能除诸难。能止诸恶。能破无明长夜黑暗。能坏诸见坚固牢狱。能出生死城。能舍世俗家。能截诸魔网。能拔众苦箭。能离无智险难处。能出邪见大旷野。能度诸有流。能离诸邪道。能示菩提路。能教菩萨法。能令安住菩萨行。能令趣向一切智。能净智慧眼。能长菩提心。能生大悲。能演妙行。能说波罗蜜。能摈恶知识。能令住诸地。能令获诸忍。能令修习一切善根。能令成办一切道具。能施与一切大功德。能令到一切种智位。能令欢喜集功德。能令踊跃修诸行。能令趣入甚深义。能令开示出离门。能令杜绝诸恶道。能令以法光照耀。能令以法雨润泽。能令消灭一切惑。能令舍离一切见。能令增长一切佛智慧。能令安住一切佛法门。善男子。善知识者如慈母。出生佛种故。如慈父。广大利益故。如乳母。守护不令作恶故。如教师。示其菩萨所学故。如善导。能示波罗蜜道故。如良医。能治烦恼诸病故。如雪山。增长一切智药故。如勇将。殄除一切怖畏故。如济客。令出生死暴流故。如船师。令到智慧宝洲故。善男子。常当如是正念思惟诸善知识。复次善男子。汝承事一切善知识。应发如大地心。荷负重任。无疲倦故。应发如金刚心。志愿坚固不可坏故。应发如铁围山心。一切诸苦无能动故。应发如给侍心。所有教令。皆随顺故。应发如弟子心。所有训诲。无违逆故。应发如僮仆心。不厌一切诸作务故。应发如养母心。受诸勤苦不告劳故。应发如佣作心。随所受教无违逆故。应发如除粪人心。离憍慢故。应发如已熟稼心。能低下故。应发如良马心。离恶性故。应发如大车心。能运重故。应发如调顺象心。恒伏从故。应发如须弥山心。不倾动故。应发如良犬心。不害主故。应发如旃荼罗心。离憍慢故。应发如犗牛心。无威怒故。应发如舟船心。往来不倦故。应发如桥梁心。济渡忘疲故。应发如孝子心。承顺颜色故。应发如王子心。遵行教命故。复次善男子。汝应于自身生病苦想。于善知识生医王想。于所说法生良药想。于所修行生除病想。又应于自身生远行想。于善知识生导师想。于所说法生正道想。于所修行生远达想。又应于自身生求度想。于善知识生船师想。于所说法生舟楫想。于所修行生到岸想。又应于自身生苗稼想。于善知识生龙王想。于所说法生时雨想。于所修行生成熟想。又应于自身生贫穷想。于善知识生毗沙门王想。于所说法生财宝想。于所修行生富饶想。又应于自身生弟子想。于善知识生良工想。于所说法生技艺想。于所修行生了知想。又应于自身生恐怖想。于善知识生勇健想。于所说法生器仗想。于所修行生破怨想。又应于自身生商人想。于善知识生导师想。于所说法生珍宝想。于所修行生捃拾想。又应于自身生儿子想。于善知识生父母想。于所说法生家业想。于所修行生绍继想。又应于自身生王子想。于善知识生大臣想。于所说法生王教想。于所修行生冠王冠想。服王服想。系王缯想。坐王殿想。善男子。汝应发如是心作如是意近善知识。何以故。以如是心近善知识。令其志愿永得清净。复次善男子。善知识者长诸善根。譬如雪山长诸药草。善知识者是佛法器。譬如大海吞纳众流。善知识者是功德处。譬如大海出生众宝。善知识者净菩提心。譬如猛火能炼真金。善知识者出过世法。如须弥山出于大海。善知识者不染世法。譬如莲华不着于水。善知识者不受诸恶。譬如大海不宿死尸。善知识者增长白法。譬如白月光色圆满。善知识者照明法界。譬如盛日照四天下。善知识者长菩萨身。譬如父母养育儿子。善男子。以要言之。菩萨摩诃萨。若能随顺善知识教。得十不可说百千亿那由他功德。净十不可说百千亿那由他深心。长十不可说百千亿那由他菩萨根。净十不可说百千亿那由他菩萨力。断十不可说百千亿阿僧祇障。超十不可说百千亿阿僧祇魔境。入十不可说百千亿阿僧祇法门。满十不可说百千亿阿僧祇助道。修十不可说百千亿阿僧祇妙行。发十不可说百千亿阿僧祇大愿。善男子。我复略说一切菩萨行。一切菩萨波罗蜜。一切菩萨地。一切菩萨忍。一切菩萨总持门。一切菩萨三昧门。一切菩萨神通智。一切菩萨回向。一切菩萨愿。一切菩萨成就佛法。皆由善知识力。以善知识而为根本。依善知识生。依善知识出。依善知识长。依善知识住。善知识为因缘。善知识能发起。时善财童子。闻善知识如是功德。能开示无量菩萨妙行。能成就无量广大佛法。踊跃欢喜。顶礼德生及有德足。绕无量匝。殷勤瞻仰。辞退而去</p>
<p>尔时善财童子。善知识教。润泽其心。正念思惟诸菩萨行。向海岸国。自忆往世不修礼敬。即时发意勤力而行。复忆往世身心不净。即时发意专自治洁。复忆往世作诸恶业。即时发意专自防断。复忆往世起诸妄想。即时发意恒正思惟。复忆往世所修诸行但为自身。即时发意令心广大普及含识。复忆往世追求欲境常自损耗无有滋味。即时发意修行佛法长养诸根以自安隐。复忆往世起邪思念颠倒相应。即时发意生正见心起菩萨愿。复忆往世日夜劬劳作诸恶事。即时发意起大精进成就佛法。复忆往世受五趣生于自他身皆无利益。即时发意愿以其身饶益众生成就佛法承事一切诸善知识。如是思惟生大欢喜。复观此身。是生老病死众苦之宅。愿尽未来劫。修菩萨道。教化众生。见诸如来成就佛法。游行一切佛刹。承事一切法师。住持一切佛教。寻求一切法侣。见一切善知识。集一切诸佛法。与一切菩萨愿智身。而作因缘。作是念时。长不思议无量善根。即于一切菩萨。深信尊重。生希有想。生大师想。诸根清净善法增益。起一切菩萨恭敬供养。作一切菩萨曲躬合掌。生一切菩萨普见世间眼。起一切菩萨普念众生想。现一切菩萨无量愿化身。出一切菩萨清净赞说音。想见过现一切诸佛及诸菩萨。于一切处。示现成道。神通变化。乃至无有一毛端处而不周遍。又得清净智光明眼。见一切菩萨所行境界。其心普入十方刹网。其愿普遍虚空法界。三世平等无有休息。如是一切皆以信受善知识教之所致耳。善财童子。以如是尊重。如是供养。如是称赞。如是观察。如是愿力。如是想念。如是无量智慧境界。于毗卢遮那庄严藏大楼阁前。五体投地。暂时敛念。思惟观察。以深信解。大愿力故。入遍一切处智慧身平等门。普现其身。在于一切如来前。一切菩萨前。一切善知识前。一切如来塔庙前。一切如来形像前。一切诸佛诸菩萨住处前。一切法宝前。一切声闻辟支佛及其塔庙前。一切圣众福田前。一切父母尊者前。一切十方众生前。皆如上说。尊重礼赞。尽未来际无有休息。等虚空无边量故。等法界无障碍故。等实际遍一切故。等如来无分别故。犹如影。随智现故。犹如梦。从思起故。犹如像。示一切故。犹如响。缘所发故。无有生。递兴谢故。无有性。随缘转故。又决定知一切诸报皆从业起。一切诸果皆从因起。一切诸业皆从习起。一切佛兴皆从信起。一切化现诸供养事。皆悉从于决定解起。一切化佛从敬心起。一切佛法从善根起。一切化身从方便起。一切佛事从大愿起。一切菩萨所修诸行。从回向起。一切法界广大庄严。从一切智境界而起。离于断见知回向故。离于常见知无生故。离无因见知正因故。离颠倒见知如实理故。离自在见知不由他故。离自他见知从缘起故。离边执见知法界无边故。离往来见知如影像故。离有无见知不生灭故。离一切法见知空无生故。知不自在故。知愿力出生故。离一切相见入无相际故。知一切法如种生芽故。如印生文故。知质如像故。知声如响故。知境如梦故。知业如幻故。了世心现故。了果因起故。了报业集故。了知一切诸功德法。皆从菩萨善巧方便所流出故。善财童子。入如是智。端心洁念。于楼观前。举体投地。殷勤顶礼。不思议善根。流注身心。清凉悦泽。从地而起。一心瞻仰。目不暂舍。合掌围绕。经无量匝。作是念言。此大楼阁。是解空无相无愿者之所住处。是于一切法无分别者之所住处。是了法界无差别者之所住处。是知一切众生不可得者之所住处。是知一切法无生者之所住处。是不着一切世间者之所住处。是不着一切窟宅者之所住处。是不乐一切聚落者之所住处。是不依一切境界者之所住处。是离一切想者之所住处。是知一切法无自性者之所住处。是断一切分别业者之所住处。是离一切想心意识者之所住处。是不入不出一切道者之所住处。是入一切甚深般若波罗蜜者之所住处。是能以方便住普门法界者之所住处。是息灭一切烦恼火者之所住处。是以增上慧除断一切见爱慢者之所住处。是出生一切诸禅解脱三昧通明而游戏者之所住处。是观察一切菩萨三昧境界者之所住处。是安住一切如来所者之所住处。是以一劫入一切劫。以一切劫入一劫。而不坏其相者之所住处。是以一刹入一切刹。以一切刹入一刹。而不坏其相者之所住处。是以一法入一切法。以一切法入一法。而不坏其相者之所住处。是以一众生入一切众生。以一切众生入一众生。而不坏其相者之所住处。是以一佛入一切佛。以一切佛入一佛。而不坏其相者之所住处。是于一念中而知一切三世者之所住处。是于一念中往诣一切国土者之所住处。是于一切众生前悉现其身者之所住处。是心常利益一切世间者之所住处。是能遍至一切处者之所住处。是虽已出一切世间。为化众生故而恒于中现身者之所住处。是不着一切刹为供养诸佛故而游一切刹者之所住处。是不动本处能普诣一切佛刹而庄严者之所住处。是亲近一切佛而不起佛想者之所住处。是依止一切善知识而不起善知识想者之所住处。是住一切魔宫而不耽着欲境界者之所住处。是永离一切心想者之所住处。是虽于一切众生中而现其身。然于自他不生二想者之所住处。是能普入一切世界。而于法界无差别想者之所住处。是愿住未来一切劫。而于诸劫无长短想者之所住处。是不离一毛端处而普现身一切世界者之所住处。是能演说难遭遇法者之所住处。是能住难知法甚深法无二法无相法无对治法无所得法无戏论法者之所住处。是住大慈大悲者之所住处。是已度一切二乘智。已超一切魔境界。已于世法无所染。已到菩萨所到岸。已住如来所住处者之所住处。是虽离一切诸相而亦不入声闻正位。虽了一切法无生而亦不住无生法性者之所住处。是虽观不净而不证离贪法亦不与贪欲俱。虽修于慈而不证离嗔法亦不与嗔垢俱。虽观缘起而不证离痴法亦不与痴惑俱者之所住处。是虽住四禅而不随禅生。虽行四无量。为化众生故而不生色界。虽修四无色定以大悲故而不住无色界者之所住处。是虽勤修止观为化众生故而不证明脱。虽行于舍而不舍化众生事者之所住处。是虽观于空而不起空见。虽行无相而常化着相众生。虽行无愿而不舍菩提行愿者之所住处。是虽于一切业烦恼中而得自在。为化众生故而现随顺诸业烦恼。虽无生死为化众生故示受生死虽已离一切趣为化众生故示入诸趣者之所住处。是虽行于慈而于诸众生无所爱恋。虽行于悲而于诸众生无所取着。虽行于喜而观苦众生心常哀愍。虽行于舍而不废舍利益他事者之所住处。是虽行九次第定而不厌离欲界受生。虽知一切法无生无灭而不于实际作证。虽入三解脱门而不取声闻解脱。虽观四圣谛而不住小乘圣果。虽观甚深缘起而不住究竟寂灭。虽修八圣道而不求永出世间。虽超凡夫地而不堕声闻辟支佛地。虽观五取蕴而不永灭诸蕴。虽超出四魔而不分别诸魔。虽不着六处而不永灭六处。虽安住真如而不堕实际。虽说一切乘而不舍大乘。此大楼阁是住如是等一切诸功德者之所住处。尔时善财童子。而说颂言</p>
<p>　</p>
<p>　此是大悲清净智　　利益世间慈氏尊</p>
<p>　灌顶地中佛长子　　入如来境之住处</p>
<p>　一切名闻诸佛子　　已入大乘解脱门</p>
<p>　游行法界心无著　　此无等者之住处</p>
<p>　施戒忍进禅智慧　　方便愿力及神通</p>
<p>　如是大乘诸度法　　悉具足者之住处</p>
<p>　智慧广大如虚空　　普知三世一切法</p>
<p>　无碍无依无所取　　了诸有者之住处</p>
<p>　善能解了一切法　　无性无生无所依</p>
<p>　如鸟飞空得自在　　此大智者之住处</p>
<p>　了知三毒真实性　　分别因缘虚妄起</p>
<p>　亦不厌彼而求出　　此寂静人之住处</p>
<p>　三解脱门八圣道　　诸蕴处界及缘起</p>
<p>　悉能观察不趣寂　　此善巧人之住处</p>
<p>　十方国土及众生　　以无碍智咸观察</p>
<p>　了性皆空不分别　　此寂灭人之住处</p>
<p>　普行法界悉无碍　　而求行性不可得</p>
<p>　如风行空无所行　　此无依者之住处</p>
<p>　普见恶道群生类　　受诸楚毒无所归</p>
<p>　放大慈光悉除灭　　此哀愍者之住处</p>
<p>　见诸众生失正道　　譬如生盲践畏途</p>
<p>　引其令入解脱城　　此大导师之住处</p>
<p>　见诸众生入魔网　　生老病死常逼迫</p>
<p>　令其解脱得慰安　　此勇健人之住处</p>
<p>　见诸众生婴惑病　　而兴广大悲愍心</p>
<p>　以智慧药悉除灭　　此大医王之住处</p>
<p>　见诸群生没有海　　沉沦忧迫受众苦</p>
<p>　悉以法船而救之　　此善度者之住处</p>
<p>　见诸众生在惑海　　能发菩提妙宝心</p>
<p>　悉入其中而济拔　　此善渔人之住处</p>
<p>　恒以大愿慈悲眼　　普观一切诸众生</p>
<p>　从诸有海而拔出　　此金翅王之住处</p>
<p>　譬如日月在虚空　　一切世间靡不烛</p>
<p>　智慧光明亦如是　　此照世者之住处</p>
<p>　菩萨为化一众生　　普尽未来无量劫</p>
<p>　如为一人一切尔　　此救世者之住处</p>
<p>　于一国土化众生　　尽未来劫无休息</p>
<p>　一一国土咸如是　　此坚固意之住处</p>
<p>　十方诸佛所说法　　一座普受咸令尽</p>
<p>　尽未来劫恒悉然　　此智海人之住处</p>
<p>　遍游一切世界海　　普入一切道场海</p>
<p>　供养一切如来海　　此修行者之住处</p>
<p>　修行一切妙行海　　发起无边大愿海</p>
<p>　如是经于众劫海　　此功德者之住处</p>
<p>　一毛端处无量刹　　佛众生劫不可说</p>
<p>　如是明见靡不周　　此无碍眼之住处</p>
<p>　一念普摄无边劫　　国土诸佛及众生</p>
<p>　智慧无碍悉正知　　此具德人之住处</p>
<p>　十方国土碎为尘　　一切大海以毛滴</p>
<p>　菩萨发愿数如是　　此无碍者之住处</p>
<p>　成就总持三昧门　　大愿诸禅及解脱</p>
<p>　一一皆住无边劫　　此真佛子之住处</p>
<p>　无量无边诸佛子　　种种说法度众生</p>
<p>　亦说世间众技术　　此修行者之住处</p>
<p>　成就神通方便智　　修行如幻妙法门</p>
<p>　十方五趣悉现生　　此无碍者之住处</p>
<p>　菩萨始从初发心　　具足修行一切行</p>
<p>　化身无量遍法界　　此神力者之住处</p>
<p>　一念成就菩提道　　普作无边智慧业</p>
<p>　世情思虑悉发狂　　此难量者之住处</p>
<p>　成就神通无障碍　　游行法界靡不周</p>
<p>　其心未尝有所得　　此净慧者之住处</p>
<p>　菩萨修行无碍慧　　入诸国土无所著</p>
<p>　以无二智普照明　　此无我者之住处</p>
<p>　了知诸法无依止　　本性寂灭同虚空</p>
<p>　常行如是境界中　　此离垢人之住处</p>
<p>　普见群生受诸苦　　发大仁慈智慧心</p>
<p>　愿常利益诸世间　　此悲愍者之住处</p>
<p>　佛子住于此　　普现众生前</p>
<p>　犹如日月轮　　遍除生死暗</p>
<p>　佛子住于此　　普顺众生心</p>
<p>　变现无量身　　充满十方刹</p>
<p>　佛子住于此　　遍游诸世界</p>
<p>　一切如来所　　无量无数劫</p>
<p>　佛子住于此　　思量诸佛法</p>
<p>　无量无数劫　　其心无厌倦</p>
<p>　佛子住于此　　念念入三昧</p>
<p>　一一三昧门　　阐明诸佛境</p>
<p>　佛子住于此　　悉知一切刹</p>
<p>　无量无数劫　　众生佛名号</p>
<p>　佛子住于此　　一念摄诸劫</p>
<p>　但随众生心　　而无分别想</p>
<p>　佛子住于此　　修习诸三昧</p>
<p>　一一心念中　　了知三世法</p>
<p>　佛子住于此　　结跏身不动</p>
<p>　普现一切刹　　一切诸趣中</p>
<p>　佛子住于此　　饮诸佛法海</p>
<p>　深入智慧海　　具足功德海</p>
<p>　佛子住于此　　悉知诸刹数</p>
<p>　世数众生数　　佛名数亦然</p>
<p>　佛子住于此　　一念悉能了</p>
<p>　一切三世中　　国土之成坏</p>
<p>　佛子住于此　　普知佛行愿</p>
<p>　菩萨所修行　　众生根性欲</p>
<p>　佛子住于此　　见一微尘中</p>
<p>　无量刹道场　　众生及诸劫</p>
<p>　如一微尘内　　一切尘亦然</p>
<p>　种种咸具足　　处处皆无碍</p>
<p>　佛子住于此　　普观一切法</p>
<p>　众生刹及世　　无起无所有</p>
<p>　观察众生等　　法等如来等</p>
<p>　刹等诸愿等　　三世悉平等</p>
<p>　佛子住于此　　教化诸群生</p>
<p>　供养诸如来　　思惟诸法性</p>
<p>　无量千万劫　　所修愿智行</p>
<p>　广大不可量　　称扬莫能尽</p>
<p>　彼诸大勇猛　　所行无障碍</p>
<p>　安住于此中　　我合掌敬礼</p>
<p>　诸佛之长子　　圣德慈氏尊</p>
<p>　我今恭敬礼　　愿垂顾念我　</p>
<p>尔时善财童子。以如是等一切菩萨无量称扬赞叹法。而赞毗卢遮那庄严藏大楼阁中诸菩萨已。曲躬合掌恭敬顶礼。一心愿见弥勒菩萨亲近供养。乃见弥勒菩萨摩诃萨。从别处来。无量天龙夜叉乾闼婆阿修罗迦楼罗紧那罗摩睺罗伽王。释梵护世。及本生处。无量眷属。婆罗门众。及余无数。百千众生。前后围绕。而共来向庄严藏大楼观所。善财见已。欢喜踊跃。五体投地。时弥勒菩萨。观察善财。指示大众。叹其功德。而说颂曰</p>
<p>　</p>
<p>　汝等观善财　　智慧心清净</p>
<p>　为求菩提行　　而来至我所</p>
<p>　善来圆满慈　　善来清净悲</p>
<p>　善来寂灭眼　　修行无懈倦</p>
<p>　善来清净意　　善来广大心</p>
<p>　善来不退根　　修行无懈倦</p>
<p>　善来不动行　　常求善知识</p>
<p>　了达一切法　　调伏诸群生</p>
<p>　善来行妙道　　善来住功德</p>
<p>　善来趣佛果　　未曾有疲倦</p>
<p>　善来德为体　　善来法所滋</p>
<p>　善来无边行　　世间难可见</p>
<p>　善来离迷惑　　世法不能染</p>
<p>　利衰毁誉等　　一切无分别</p>
<p>　善来施安乐　　调柔堪受化</p>
<p>　谄诳嗔慢心　　一切悉除灭</p>
<p>　善来真佛子　　普诣于十方</p>
<p>　增长诸功德　　调柔无懈惓</p>
<p>　善来三世智　　遍知一切法</p>
<p>　普生功德藏　　修行不疲厌</p>
<p>　文殊德云等　　一切诸佛子</p>
<p>　令汝至我所　　示汝无碍处</p>
<p>　具修菩萨行　　普摄诸群生</p>
<p>　如是广大人　　今来至我所</p>
<p>　为求诸如来　　清净之境界</p>
<p>　问诸广大愿　　而来至我所</p>
<p>　去来现在佛　　所成诸行业</p>
<p>　汝欲皆修学　　而来至我所</p>
<p>　汝于善知识　　欲求微妙法</p>
<p>　欲受菩萨行　　而来至我所</p>
<p>　汝念善知识　　诸佛所称叹</p>
<p>　令汝成菩提　　而来至我所</p>
<p>　汝念善知识　　生我如父母</p>
<p>　养我如乳母　　增我菩提分</p>
<p>　如医疗众疾　　如天洒甘露</p>
<p>　如日示正道　　如月转净轮</p>
<p>　如山不动摇　　如海无增减</p>
<p>　如船师济渡　　而来至我所</p>
<p>　汝观善知识　　犹如大猛将</p>
<p>　亦如大商主　　又如大导师</p>
<p>　能建正法幢　　能示佛功德</p>
<p>　能灭诸恶道　　能开善趣门</p>
<p>　能显诸佛身　　能守诸佛藏</p>
<p>　能持诸佛法　　是故愿瞻奉</p>
<p>　欲满清净智　　欲具端正身</p>
<p>　欲生尊贵家　　而来至我所</p>
<p>　汝等观此人　　亲近善知识</p>
<p>　随其所修学　　一切应顺行</p>
<p>　以昔福因缘　　文殊令发心</p>
<p>　随顺无违逆　　修行不懈倦</p>
<p>　父母与亲属　　宫殿及财产</p>
<p>　一切皆舍离　　谦下求知识</p>
<p>　净治如是意　　永离世间身</p>
<p>　当生佛国土　　受诸胜果报</p>
<p>　善财见众生　　生老病死苦</p>
<p>　为发大悲意　　勤修无上道</p>
<p>　善财见众生　　五趣常流转</p>
<p>　为求金刚智　　破彼诸苦轮</p>
<p>　善财见众生　　心田甚荒秽</p>
<p>　为除三毒刺　　专求利智犁</p>
<p>　众生处痴暗　　盲冥失正道</p>
<p>　善财为导师　　示其安隐处</p>
<p>　忍铠解脱乘　　智慧为利剑</p>
<p>　能于三有内　　破诸烦恼贼</p>
<p>　善财法船师　　普济诸含识</p>
<p>　令过尔焰海　　疾至净宝洲</p>
<p>　善财正觉日　　智光大愿轮</p>
<p>　周行法界空　　普照群迷宅</p>
<p>　善财正觉月　　白法悉圆满</p>
<p>　慈定清凉光　　等照众生心</p>
<p>　善财胜智海　　依于直心住</p>
<p>　菩提行渐深　　出生众法宝</p>
<p>　善财大心龙　　升于法界空</p>
<p>　兴云霔甘泽　　生成一切果</p>
<p>　善财然法灯　　信炷慈悲油</p>
<p>　念器功德光　　灭除三毒暗</p>
<p>　觉心迦罗逻　　悲胞慈为肉</p>
<p>　菩提分肢节　　长于如来藏</p>
<p>　增长福德藏　　清净智慧藏</p>
<p>　开显方便藏　　出生大愿藏</p>
<p>　如是大庄严　　救护诸群生</p>
<p>　一切天人中　　难闻难可见</p>
<p>　如是智慧树　　根深不可动</p>
<p>　众行渐增长　　普荫诸群生</p>
<p>　欲生一切德　　欲问一切法</p>
<p>　欲断一切疑　　专求善知识</p>
<p>　欲破诸惑魔　　欲除诸见垢</p>
<p>　欲解众生缚　　专求善知识</p>
<p>　当灭诸恶道　　当示人天路</p>
<p>　令修功德行　　疾入涅槃城</p>
<p>　当度诸见难　　当截诸见网</p>
<p>　当枯爱欲水　　当示三有道</p>
<p>　当为世依怙　　当作世光明</p>
<p>　当成三界师　　示其解脱处</p>
<p>　亦当令世间　　普离诸想着</p>
<p>　普觉烦恼睡　　普出爱欲泥</p>
<p>　当了种种法　　当净种种刹</p>
<p>　一切咸究竟　　其心大欢喜</p>
<p>　汝行极调柔　　汝心甚清净</p>
<p>　所欲修功德　　一切当圆满</p>
<p>　不久见诸佛　　了达一切法</p>
<p>　严净众刹海　　成就大菩提</p>
<p>　当满诸行海　　当知诸法海</p>
<p>　当度众生海　　如是修诸行</p>
<p>　当到功德岸　　当生诸善品</p>
<p>　当与佛子等　　如是心决定</p>
<p>　当断一切惑　　当净一切业</p>
<p>　当伏一切魔　　满足如是愿</p>
<p>　当生妙智道　　当开正法道</p>
<p>　不久当舍离　　惑业诸苦道</p>
<p>　一切众生轮　　沉迷诸有轮</p>
<p>　汝当转法轮　　令其断苦轮</p>
<p>　汝当持佛种　　汝当净法种</p>
<p>　汝当集僧种　　三世悉周遍</p>
<p>　当断众爱网　　当裂众见网</p>
<p>　当救众苦网　　当成此愿网</p>
<p>　当度众生界　　当净国土界</p>
<p>　当集智慧界　　当成此心界</p>
<p>　当令众生喜　　当令菩萨喜</p>
<p>　当令诸佛喜　　当成此欢喜</p>
<p>　当见一切趣　　当见一切刹</p>
<p>　当见一切法　　当成此佛见</p>
<p>　当放破暗光　　当放息热光</p>
<p>　当放灭恶光　　涤除三有苦</p>
<p>　当开天趣门　　当开佛道门</p>
<p>　当示解脱门　　普使众生入</p>
<p>　当示于正道　　当绝于邪道</p>
<p>　如是勤修行　　成就菩提道</p>
<p>　当修功德海　　当度三有海</p>
<p>　普使群生海　　出于众苦海</p>
<p>　当于众生海　　消竭烦恼海</p>
<p>　令修诸行海　　疾入大智海</p>
<p>　汝当增智海　　汝当修行海</p>
<p>　诸佛大愿海　　汝当咸满足</p>
<p>　汝当入刹海　　汝当观众海</p>
<p>　汝当以智力　　普饮诸法海</p>
<p>　当觐诸佛云　　当起供养云</p>
<p>　当听妙法云　　当兴此愿云</p>
<p>　普游三有室　　普坏众惑室</p>
<p>　普入如来室　　当行如是道</p>
<p>　普入三昧门　　普游解脱门</p>
<p>　普住神通门　　周行于法界</p>
<p>　普现众生前　　普对诸佛前</p>
<p>　譬如日月光　　当成如是力</p>
<p>　所行无动乱　　所行无染着</p>
<p>　如鸟行虚空　　当成此妙用</p>
<p>　譬如因陀网　　刹网如是住</p>
<p>　汝当悉往诣　　如风无所碍</p>
<p>　汝当入法界　　遍往诸世界</p>
<p>　普见三世佛　　心生大欢喜</p>
<p>　汝于诸法门　　已得及当得</p>
<p>　应生大喜跃　　无贪亦无厌</p>
<p>　汝是功德器　　能随诸佛教</p>
<p>　能修菩萨行　　得见此奇特</p>
<p>　如是诸佛子　　亿劫难可遇</p>
<p>　况见其功德　　所修诸妙道</p>
<p>　汝生于人中　　大获诸善利</p>
<p>　得见文殊等　　无量诸功德</p>
<p>　已离诸恶道　　已出诸难处</p>
<p>　已超众苦患　　善哉勿懈怠</p>
<p>　已离凡夫地　　已住菩萨地</p>
<p>　当满智慧地　　速入如来地</p>
<p>　菩萨行如海　　佛智同虚空</p>
<p>　汝愿亦复然　　应生大欣庆</p>
<p>　诸根不懈倦　　志愿恒决定</p>
<p>　亲近善知识　　不久悉成满</p>
<p>　菩萨种种行　　皆为调众生</p>
<p>　普行诸法门　　慎勿生疑惑</p>
<p>　汝具难思福　　及以真实信</p>
<p>　是故于今日　　得见诸佛子</p>
<p>　汝见诸佛子　　悉获广大利</p>
<p>　一一诸大愿　　一切咸信受</p>
<p>　汝于三有中　　能修菩萨行</p>
<p>　是故诸佛子　　示汝解脱门</p>
<p>　非是法器人　　与佛子同住</p>
<p>　设经无量劫　　莫知其境界</p>
<p>　汝见诸菩萨　　得闻如是法</p>
<p>　世间甚难有　　应生大喜庆</p>
<p>　诸佛护念汝　　菩萨摄受汝</p>
<p>　能顺其教行　　善哉住寿命</p>
<p>　已生菩萨家　　已具菩萨德</p>
<p>　已长如来种　　当升灌顶位</p>
<p>　不久汝当得　　与诸佛子等</p>
<p>　见苦恼众生　　悉置安隐处</p>
<p>　如下如是种　　必获如是果</p>
<p>　我今庆慰汝　　汝应大欣悦</p>
<p>　无量诸菩萨　　无量劫行道</p>
<p>　未能成此行　　今汝皆获得</p>
<p>　信乐坚进力　　善财成此行</p>
<p>　若有敬慕心　　亦当如是学</p>
<p>　一切功德行　　皆从愿欲生</p>
<p>　善财已了知　　常乐勤修习</p>
<p>　如龙布密云　　必当霔大雨</p>
<p>　菩萨起愿智　　决定修诸行</p>
<p>　若有善知识　　示汝普贤行</p>
<p>　汝当好承事　　慎勿生疑惑</p>
<p>　汝于无量劫　　为欲妄舍身</p>
<p>　今为求菩提　　此舍方为善</p>
<p>　汝于无量劫　　具受生死苦</p>
<p>　不曾事诸佛　　未闻如是行</p>
<p>　汝今得人身　　值佛善知识</p>
<p>　听受菩提行　　云何不欢喜</p>
<p>　虽遇佛兴世　　亦值善知识</p>
<p>　其心不清净　　不闻如是法</p>
<p>　若于善知识　　信乐心尊重</p>
<p>　离疑不疲厌　　乃闻如是法</p>
<p>　若有闻此法　　而兴誓愿心</p>
<p>　当知如是人　　已获广大利</p>
<p>　如是心清净　　常得近诸佛</p>
<p>　亦近诸菩萨　　决定成菩提</p>
<p>　若入此法门　　则具诸功德</p>
<p>　永离众恶趣　　不受一切苦</p>
<p>　不久舍此身　　往生佛国土</p>
<p>　常见十方佛　　及以诸菩萨</p>
<p>　往因今净解　　及事善友力</p>
<p>　增长诸功德　　如水生莲华</p>
<p>　乐事善知识　　勤供一切佛</p>
<p>　专心听闻法　　常行勿懈倦</p>
<p>　汝是真法器　　当具一切法</p>
<p>　当修一切道　　当满一切愿</p>
<p>　汝以信解心　　而来礼敬我</p>
<p>　不久当普入　　一切诸佛会</p>
<p>　善哉真佛子　　恭敬一切佛</p>
<p>　不久具诸行　　到佛功德岸</p>
<p>　汝当往大智　　文殊师利所</p>
<p>　彼当令汝得　　普贤深妙行　</p>
<p>尔时弥勒菩萨摩诃萨。在众会前。称赞善财大功德藏。善财闻已欢喜踊跃。身毛皆竖悲泣哽噎。起立合掌恭敬瞻仰。绕无量匝。以文殊师利心念力故。众华璎珞种种妙宝。不觉忽然自盈其手。善财欢喜。即以奉散弥勒菩萨摩诃萨上。时弥勒菩萨。摩善财顶。为说颂言</p>
<p>　</p>
<p>　善哉善哉真佛子　　普策诸根无懈倦</p>
<p>　不久当具诸功德　　犹如文殊及与我　</p>
<p>时善财童子。以颂答曰</p>
<p>　</p>
<p>　我念善知识　　亿劫难值遇</p>
<p>　今得咸亲近　　而来诣尊所</p>
<p>　我以文殊故　　见诸难见者</p>
<p>　彼大功德尊　　愿速还瞻觐　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>