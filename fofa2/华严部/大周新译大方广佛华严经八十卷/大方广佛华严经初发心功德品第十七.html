<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经初发心功德品第十七</p>
<p>尔时。天帝释。白法慧菩萨言。佛子。菩萨初发菩提之心。所得功德。其量几何。法慧菩萨言。此义甚深。难说难知。难分别难信解。难证难行。难通达难思惟。难度量难趣入。虽然。我当承佛威神之力。而为汝说。佛子。假使有人。以一切乐具。供养东方阿僧祇世界。所有众生。经于一劫。然后教令净持五戒。南西北方。四维上下。亦复如是。佛子。于汝意云何。此人功德。宁为多不。天帝言。佛子。此人功德。唯佛能知。其余一切。无能量者。法慧菩萨言。佛子。此人功德。比菩萨初发心功德。百分不及一。千分不及一。百千分不及一。如是。亿分百亿分。千亿分百千亿分。那由他亿分。百那由他亿分。千那由他亿分。百千那由他亿分。数分。歌罗分。算分。谕分。优波尼沙陀分。亦不及一。佛子。且置此谕。假使有人。以一切乐具。供养十方。十阿僧祇世界。所有众生。经于百劫。然后教令修十善道。如是供养。经于千劫。教住四禅。经于百千劫。教住四无量心。经于亿劫。教住四无色定。经于百亿劫。教住须陀洹果。经于千亿劫。教住斯陀含果。经于百千亿劫。教住阿那含果。经于那由他亿劫。教住阿罗汉果。经于百千那由他亿劫。教住辟支佛道。佛子。于意云何。是人功德。宁为多不。天帝言。佛子。此人功德。唯佛能知。法慧菩萨言。佛子。此人功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。何以故。佛子。一切诸佛。初发心时。不但为以一切乐具。供养十方。十阿僧祇世界。所有众生。经于百劫。乃至百千那由他亿劫故。发菩提心。不但为教尔所众生。令修五戒。十善业道。教住四禅。四无量心。四无色定。教得须陀洹果。斯陀含果。阿那含果。阿罗汉果。辟支佛道故。发菩提心。为令如来种性。不断故。为充遍一切世界故。为度脱一切世界众生故。为悉知一切世界成坏故。为悉知一切世界中。众生垢净故。为悉知一切世界。自性清净故。为悉知一切众生。心乐烦恼习气故。为悉知一切众生。死此生彼故。为悉知一切众生。诸根方便故。为悉知一切众生。心行故。为悉知一切众生。三世智故。为悉知一切佛境界。平等故。发于无上菩提之心。佛子。复置此谕假使有人。于一念顷。能过东方阿僧祇世界。念念如是。尽阿僧祇劫。此诸世界。无有能得知其边际。又第二人。于一念顷。能过前人。阿僧祇劫。所过世界。如是亦尽阿僧祇劫。次第展转。乃至第十。南西北方。四维上下。亦复如是。佛子。此十方中。凡有百人。一一如是。过诸世界。是诸世界。可知边际。菩萨初发阿耨多罗三藐三菩提心。所有善根。无有能得知其际者。何以故。佛子。菩萨不齐限。但为往尔所世界。得了知故。发菩提心。为了知十方世界故。发菩提心。所谓。欲了知妙世界。即是粗世界。粗世界。即是妙世界。仰世界。即是覆世界。覆世界。即是仰世界。小世界。即是大世界。大世界。即是小世界。广世界。即是狭世界。狭世界。即是广世界。一世界。即是不可说世界。不可说世界。即是一世界。不可说世界。入一世界。一世界入不可说世界。秽世界。即是净世界。净世界。即是秽世界。欲知一毛端中。一切世界。差别性。一切世界中。一毛端。一体性。欲知一世界中。出生一切世界。欲知一切世界。无体性。欲以一念心。尽知一切广大世界。而无障碍故。发阿耨多罗三藐三菩提心。佛子。复置此谕假使有人。于一念顷。能知东方阿僧祇世界。成坏劫数。念念如是。尽阿僧祇劫。此诸劫数。无有能得知其边际。有第二人。于一念顷。能知前人。阿僧祇劫。所知劫数。如是广说。乃至第十。南西北方。四维上下。亦复如是。佛子。此十方阿僧祇世界。成坏劫数。可知边际。菩萨初发阿耨多罗三藐三菩提心。功德善根。无有能得知其际者。何以故。菩萨不齐限。但为知尔所世界。成坏劫数故。发阿耨多罗三藐三菩提心。为悉知一切世界。成坏劫尽。无余故。发阿耨多罗三藐三菩提心。所谓。知长劫与短劫平等。短劫与长劫平等。一劫与无数劫平等。无数劫与一劫平等。有佛劫与无佛劫平等。无佛劫与有佛劫平等。一佛劫中。有不可说佛。不可说佛劫中。有一佛。有量劫与无量劫平等。无量劫与有量劫平等。有尽劫与无尽劫平等。无尽劫与有尽劫平等。不可说劫。与一念平等。一念与不可说劫平等。一切劫入非劫。非劫入一切劫。欲于一念中。尽知前际后际。及现在一切世界。成坏劫故。发阿耨多罗三藐三菩提心。是名初发心。大誓庄严。了知一切劫神通智。佛子。复置此谕。假使有人。于一念顷。能知东方阿僧祇世界。所有众生。种种差别解。念念如是。尽阿僧祇劫。有第二人。于一念顷。能知前人。阿僧祇劫。所知众生。诸解差别。如是亦尽阿僧祇劫。次第展转。乃至第十。南西北方。四维上下。亦复如是。佛子。此十方众生。种种差别解。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所众生解故。发阿耨多罗三藐三菩提心。为尽知一切世界。所有众生。种种差别解故。发阿耨多罗三藐三菩提心。所谓。欲知一切差别解。无边故。一众生解。无数众生解。平等故。欲得不可说差别解。方便智光明故。欲悉知众生海。各各差别解。尽无余故。欲悉知过现未来。善不善。种种无量解故。欲悉知相似解。不相似解故。欲悉知一切解。即是一解。一解即是一切解故。欲得如来解力故。欲悉知有上解无上解。有余解无余解。等解不等解。差别故。欲悉知有依解无依解。共解不共解。有边解无边解。差别解无差别解。善解不善解。世间解出世间解。差别故。欲于一切妙解。大解无量解。正位解中。得如来解脱。无障碍智故。欲以无量方便悉知十方。一切众生界。一一众生。净解染解。广解略解。细解粗解。尽无余故。欲悉知深密解方便解。分别解自然解。随因所起解。随缘所起解。一切解网。悉无余故。发阿耨多罗三藐三菩提心。佛子。复置此谕。假使有人。于一念顷。能知东方无数世界。一切众生。诸根差别。念念如是。经阿僧祇劫。有第二人。于一念顷。能知前人。阿僧祇劫。念念所知。诸根差别。如是广说。乃至第十。南西北方。四维上下。亦复如是。佛子。此十方世界。所有众生。诸根差别。可知边际。菩萨初发阿耨多罗三藐三菩提心。功德善根。无有能得知其际者。何以故。菩萨不齐限。但为知尔所世界众生根故。发阿耨多罗三藐三菩提心。为尽知一切世界中。一切众生根。种种差别。广说乃至。欲尽知一切诸根网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种欲乐。念念如是。尽阿僧祇劫。次第广说。乃至第十。南西北方。四维上下。亦复如是。此十方众生。所有欲乐。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所众生。欲乐故。发阿耨多罗三藐三菩提心。为尽知一切世界。所有众生。种种欲乐。广说乃至。欲尽知一切欲乐网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种方便。如是广说。乃至第十。南西北方。四维上下。亦复如是。此十方众生。种种方便。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所。世界众生。种种方便故。发阿耨多罗三藐三菩提心。为尽知一切世界。所有众生。种种方便。广说乃至。欲尽知一切方便网故。发阿耨多罗三藐三菩提心。佛子复置此谕。假使有人。于一念顷。能知东方无数世界。所有众生。种种差别心。广说乃至。此十方世界。所有众生。种种差别心。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所。众生心故。发阿耨多罗三藐三菩提心。为悉知尽法界虚空界。无边众生。种种心。乃至欲尽知一切心网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种差别业。广说乃至。此十方众生。种种差别业。可知边际。菩萨初发阿耨多罗三藐三菩提心。善根边际。不可得知。何以故。佛子。菩萨不齐限。但为知尔所。众生业故。发阿耨多罗三藐三菩提心。欲悉知三世。一切众生业。乃至欲悉知一切业网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种烦恼。念念如是。尽阿僧祇劫。此诸烦恼。种种差别。无有能得知其边际。有第二人。于一念顷。能知前人。阿僧祇劫。所知众生。烦恼差别。如是复尽阿僧祇劫。次第广说。乃至第十。南西北方。四维上下。亦复如是。佛子。此十方众生。烦恼差别。可知边际。菩萨初发阿耨多罗三藐三菩提心。善根边际。不可得知。何以故。佛子。菩萨不齐限。但为知尔所世界众生烦恼故。发阿耨多罗三藐三菩提心。为尽知一切世界。所有众生。烦恼差别故。发阿耨多罗三藐三菩提心。所谓。欲尽知轻烦恼重烦恼。眠烦恼起烦恼。一一众生。无量烦恼。种种差别。种种觉观。净治一切诸杂染故。欲尽知依无明烦恼。爱相应烦恼。断一切诸有趣。烦恼结故。欲尽知贪分烦恼。嗔分烦恼。痴分烦恼。等分烦恼。断一切烦恼根本故。欲悉知我烦恼。我所烦恼。我慢烦恼。觉悟一切烦恼。尽无余故。欲悉知从颠倒分别生。根本烦恼。随烦恼。因身见生。六十二见。调伏一切烦恼故。欲悉知盖烦恼障烦恼。发大悲救护心。断一切烦恼网。令一切智性。清净故。发阿耨多罗三藐三菩提心。佛子。复置此谕。假使有人。于一念顷。以诸种种上味饮食。香华衣服。幢幡伞盖。及僧伽蓝。上妙宫殿。宝帐网幔。种种庄严。师子之座。及众妙宝。供养东方无数诸佛。及无数世界。所有众生。恭敬尊重。礼拜赞叹。曲躬瞻仰。相续不绝。经无数劫。又劝彼众生。悉令如是供养于佛。至佛灭后。各为起塔。其塔高广。无数世界。众宝所成。种种庄严。一一塔中。各有无数如来形像。光明遍照无数世界。经无数劫。南西北方。四维上下。亦复如是。佛子。于汝意云何。此人功德。宁为多不。天帝言。是人功德。唯佛乃知。余无能测。佛子。此人功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。佛子。复置此谕。假使复有第二人。于一念中。能作前人。及无数世界。所有众生。无数劫中。供养之事。念念如是。以无量种。供养之具。供养无量诸佛如来。及无量世界。所有众生。经无量劫。其第三人。乃至第十人。皆亦如是。于一念中。能作前人。所有供养。念念如是。以无边无等。不可数不可称。不可思不可量。不可说。不可说不可说。供养之具。供养无边。乃至不可说不可说诸佛。及尔许世界。所有众生。经无边乃至不可说不可说劫。至佛灭后。各为起塔。其塔高广。乃至住劫。亦复如是。佛子。此前功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。何以故。佛子。菩萨摩诃萨。不齐限。但为供养尔所佛故。发阿耨多罗三藐三菩提心。为供养尽法界虚空界。不可说不可说。十方无量。去来现在。所有诸佛故。发阿耨多罗三藐三菩提心。发是心已。能知前际一切诸佛。始成正觉。及般涅槃。能信后际一切诸佛。所有善根。能知现在一切诸佛。所有智慧。彼诸佛所有功德。此菩萨能信能受。能修能得。能知能证。能成就。能与诸佛。平等一性。何以故。此菩萨。为不断一切如来种性故。发心。为充遍一切世界故。发心。为度脱一切世界众生故。发心。为悉知一切世界成坏故。发心。为悉知一切众生垢净故。发心。为悉知一切世界。三有清净故。发心。为悉知一切众生。心乐烦恼习气故。发心。为悉知一切众生。死此生彼故。发心。为悉知一切众生。诸根方便故。发心。为悉知一切众生心行故。发心。为悉知一切众生三世智故。发心。以发心故。常为三世一切诸佛之所忆念。当得三世一切诸佛。无上菩提。即为三世一切诸佛。与其妙法。即与三世一切诸佛。体性平等。已修三世一切诸佛。助道之法。成就三世一切诸佛。力无所畏。庄严三世一切诸佛。不共佛法。悉得法界一切诸佛。说法智慧。何以故。以是发心。当得佛故。应知此人。即与三世诸佛同等。即与三世诸佛如来境界平等。即与三世诸佛如来功德平等。得如来一身无量身究竟平等。真实智慧。才发心时。即为十方一切诸佛。所共称叹。即能说法。教化调伏一切世界。所有众生。即能震动一切世界。即能光照一切世界。即能息灭一切世界。诸恶道苦。即能严净一切国土。即能于一切世界中。示现成佛。即能令一切众生。皆得欢喜。即能入一切法界性。即能持一切佛种性。即能得一切佛智慧光明。此初发心菩萨。不于三世。少有所得。所谓。若诸佛。若诸佛法。若菩萨。若菩萨法。若独觉。若独觉法。若声闻。若声闻法。若世间。若世间法。若出世间。若出世间法。若众生。若众生法。唯求一切智。于诸法界。心无所著。尔时。佛神力故。十方各一万佛刹。微尘数世界。六种震动。所谓。动。遍动。等遍动。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼击。遍击。等遍击。雨众天华。天香天末香。天华鬘。天衣天宝。天庄严具。作天妓乐放天光明。及天音声。是时。十方各过十佛刹。微尘数世界外。有万佛刹。微尘数佛。同名法慧。各现其身。在法慧菩萨前。作如是言。善哉善哉。法慧。汝于今者。能说此法。我等十方。各万佛刹。微尘数佛。亦说是法。一切诸佛悉如是说。汝说此法时。有万佛刹。微尘数菩萨。发菩提心。我等今者。悉授其记。于当来世。过千不可说无边劫。同一劫中。而得作佛。出兴于世。皆号清净心如来。所住世界。各各差别。我等悉当护持此法。令未来世。一切菩萨。未曾闻者。皆悉得闻。如此娑婆世界。四天下。须弥顶上。说如是法。令诸众生。闻已受化。如是十方。百千亿那由他。无数无量。无边无等。不可数不可称。不可思不可量。不可说。尽法界虚空界。诸世界中。亦说此法。教化众生。其说法者。同名法慧。悉以佛神力故。世尊本愿力故。为欲显示佛法故。为以智光普照故。为欲开阐实义故。为令证得法性故。为令众会悉欢喜故。为欲开示佛法因故。为得一切佛平等故。为了法界无有二故。说如是法</p>
<p>尔时。法慧菩萨。普观尽虚空界。十方国土。一切众会。欲悉成就诸众生故。欲悉净治诸业果报故。欲悉开显清净法界故。欲悉拔除杂染根本故。欲悉增长广大信解故。欲悉令知无量众生根故。欲悉令知三世法平等故。欲悉令观察涅槃界故。欲增长自清净善根故。承佛威力。即说颂言</p>
<p>　</p>
<p>　为利世间发大心　　其心普遍于十方</p>
<p>　众生国土三世法　　佛及菩萨最胜海</p>
<p>　究竟虚空等法界　　所有一切诸世间</p>
<p>　如诸佛法皆往诣　　如是发心无退转</p>
<p>　慈念众生无暂舍　　离诸恼害普饶益</p>
<p>　光明照世为所归　　十力护念难思议</p>
<p>　十方国土悉趣入　　一切色形皆示现</p>
<p>　如佛福智广无边　　随顺修因无所著</p>
<p>　有刹仰住或傍覆　　粗妙广大无量种</p>
<p>　菩萨一发最上心　　悉能往诣皆无碍</p>
<p>　菩萨胜行不可说　　皆勤修习无所住</p>
<p>　见一切佛常欣乐　　普入于其深法海</p>
<p>　哀愍五趣诸群生　　令除垢秽普清净</p>
<p>　绍隆佛种不断绝　　摧灭魔宫无有余</p>
<p>　已住如来平等性　　善修微妙方便道</p>
<p>　于佛境界起信心　　得佛灌顶心无著</p>
<p>　两足尊所念报恩　　心如金刚不可沮</p>
<p>　于佛所行能照了　　自然修习菩提行</p>
<p>　诸趣差别想无量　　业果及心亦非一</p>
<p>　乃至根性种种殊　　一发大心悉明见</p>
<p>　其心广大等法界　　无依无变如虚空</p>
<p>　趣向佛智无所取　　谛了实际离分别</p>
<p>　知众生心无生想　　了达诸法无法想</p>
<p>　虽普分别无分别　　亿那由刹皆往诣</p>
<p>　无量诸佛妙法藏　　随顺观察悉能入</p>
<p>　众生根行靡不知　　到如是处如世尊</p>
<p>　清净大愿恒相应　　乐供如来不退转</p>
<p>　人天见者无厌足　　常为诸佛所护念</p>
<p>　其心清净无所依　　虽观深法而不取</p>
<p>　如是思惟无量劫　　于三世中无所著</p>
<p>　其心坚固难制沮　　趣佛菩提无障碍</p>
<p>　志求妙道除蒙惑　　周行法界不告劳</p>
<p>　知语言法皆寂灭　　但入真如绝异解</p>
<p>　诸佛境界悉顺观　　达于三世心无碍</p>
<p>　菩萨始发广大心　　即能遍往十方刹</p>
<p>　法门无量不可说　　智光普照皆明了</p>
<p>　大悲广度最无比　　慈心普遍等虚空</p>
<p>　而于众生不分别　　如是清净游于世</p>
<p>　十方众生悉慰安　　一切所作皆真实</p>
<p>　恒以净心不异语　　常为诸佛共加护</p>
<p>　过去所有皆忆念　　未来一切悉分别</p>
<p>　十方世界普入中　　为度众生令出离</p>
<p>　菩萨具足妙智光　　善了因缘无有疑</p>
<p>　一切迷惑皆除断　　如是而游于法界</p>
<p>　魔王宫殿悉摧破　　众生翳膜咸除灭</p>
<p>　离诸分别心不动　　善了如来之境界</p>
<p>　三世疑网悉已除　　于如来所起净信</p>
<p>　以信得成不动智　　智清净故解真实</p>
<p>　为令众生得出离　　尽于后际普饶益</p>
<p>　长时勤苦心无厌　　乃至地狱亦安受</p>
<p>　福智无量皆具足　　众生根欲悉了知</p>
<p>　及诸业行无不见　　如其所乐为说法</p>
<p>　了知一切空无我　　慈念众生恒不舍</p>
<p>　以一大悲微妙音　　普入世间而演说</p>
<p>　放大光明种种色　　普照众生除黑闇</p>
<p>　光中菩萨坐莲华　　为众阐扬清净法</p>
<p>　于一毛端现众刹　　诸大菩萨皆充满</p>
<p>　众会智慧各不同　　悉能明了众生心</p>
<p>　十方世界不可说　　一念周行无不尽</p>
<p>　利益众生供养佛　　于诸佛所问深义</p>
<p>　于诸如来作父想　　为利众生修觉行</p>
<p>　智慧善巧通法藏　　入深智处无所著</p>
<p>　随顺思惟说法界　　经无量劫不可尽</p>
<p>　智虽善入无处所　　无有疲厌无所著</p>
<p>　三世诸佛家中生　　证得如来妙法身</p>
<p>　普为群生现众色　　譬如幻师无不作</p>
<p>　或现始修殊胜行　　或现初生及出家</p>
<p>　或现树下成菩提　　或为众生示涅槃</p>
<p>　菩萨所住希有法　　唯佛境界非二乘</p>
<p>　身语意想皆已除　　种种随宜悉能现</p>
<p>　菩萨所得诸佛法　　众生思惟发狂乱</p>
<p>　智入实际心无碍　　普现如来自在力</p>
<p>　此于世间无与等　　何况复增殊胜行</p>
<p>　虽未具足一切智　　已获如来自在力</p>
<p>　已住究竟一乘道　　深入微妙最上法</p>
<p>　善知众生时非时　　为利益故现神通</p>
<p>　分身遍满一切刹　　放净光明除世闇</p>
<p>　譬如龙王起大云　　普雨妙雨悉充洽</p>
<p>　观察众生如幻梦　　以业力故常流转</p>
<p>　大悲哀愍咸救拔　　为说无为净法性</p>
<p>　佛力无量此亦然　　譬如虚空无有边</p>
<p>　为令众生得解脱　　亿劫勤修而不倦</p>
<p>　种种思惟妙功德　　善修无上第一业</p>
<p>　于诸胜行恒不舍　　专念生成一切智</p>
<p>　一身示现无量身　　一切世界悉周遍</p>
<p>　其心清净无分别　　一念难思力如是</p>
<p>　于诸世间不分别　　于一切法无妄想</p>
<p>　虽观诸法而不取　　恒救众生无所度</p>
<p>　一切世间唯是想　　于中种种各差别</p>
<p>　知想境界险且深　　为现神通而救脱</p>
<p>　譬如幻师自在力　　菩萨神变亦如是</p>
<p>　身遍法界及虚空　　随众生心靡不见</p>
<p>　能所分别二俱离　　杂染清净无所取</p>
<p>　若缚若解智悉忘　　但愿普与众生乐</p>
<p>　一切世间唯想力　　以智而入心无畏</p>
<p>　思惟诸法亦复然　　三世推求不可得</p>
<p>　能入过去毕前际　　能入未来毕后际</p>
<p>　能入现在一切处　　常勤观察无所有</p>
<p>　随顺涅槃寂灭法　　住于无诤无所依</p>
<p>　心如实际无与等　　专向菩萨永不退</p>
<p>　修诸胜行无退怯　　安住菩萨不动摇</p>
<p>　佛及菩萨与世间　　尽于法界皆明了</p>
<p>　欲得最胜第一道　　为一切智解脱王</p>
<p>　应当速发菩提心　　永尽诸漏利群生</p>
<p>　趣向菩提心清净　　功德广大不可说</p>
<p>　为利众生故称述　　汝等诸贤应善听</p>
<p>　无量世界尽为尘　　一一尘中无量刹</p>
<p>　其中诸佛皆无量　　悉能明见无所取</p>
<p>　善知众生无生想　　善知言语无语想</p>
<p>　于诸世界心无碍　　悉善了知无所著</p>
<p>　其心广大如虚空　　于三世事悉明达</p>
<p>　一切疑惑皆除灭　　正观佛法无所取</p>
<p>　十方无量诸国土　　一念往诣心无著</p>
<p>　了达世间众苦法　　悉住无生真实际</p>
<p>　无量难思诸佛所　　悉往彼会而觐谒</p>
<p>　常为上首问如来　　菩萨所修诸愿行</p>
<p>　心常忆念十方佛　　而无所依无所取</p>
<p>　恒劝众生种善根　　庄严国土令清净</p>
<p>　一切众生三有处　　以无碍眼咸观察</p>
<p>　所有习性诸根解　　无量无边悉明见</p>
<p>　众生心乐悉了知　　如是随宜为说法</p>
<p>　于诸染净皆通达　　令彼修治入于道</p>
<p>　无量无数诸三昧　　菩萨一念皆能入</p>
<p>　于中想智及所缘　　悉善了知得自在</p>
<p>　菩萨获此广大智　　疾向菩提无所碍</p>
<p>　为欲利益诸群生　　处处宣扬大人法</p>
<p>　善知世间长短劫　　一月半月及昼夜</p>
<p>　国土各别性平等　　常勤观察不放逸</p>
<p>　普诣十方诸世界　　而于方处无所取</p>
<p>　严净国土悉无余　　亦不曾生净分别</p>
<p>　众生是处若非处　　及以诸业感报别</p>
<p>　随顺思惟入佛力　　于此一切悉了知</p>
<p>　一切世间种种性　　种种所行住三有</p>
<p>　利根及与中下根　　如是一切咸观察</p>
<p>　净与不净种种解　　胜劣及中悉明见</p>
<p>　一切众生至处行　　三有相续皆能说</p>
<p>　禅定解脱诸三昧　　染净因起各不同</p>
<p>　及以先世苦乐殊　　净修佛力咸能见</p>
<p>　众生业惑续诸趣　　断此诸趣得寂灭</p>
<p>　种种漏法永不生　　并其习种悉了知</p>
<p>　如来烦恼皆除尽　　大智光明照于世</p>
<p>　菩萨于佛十力中　　虽未证得亦无疑</p>
<p>　菩萨于一毛孔中　　普现十方无量刹</p>
<p>　或有杂染或清净　　种种业作皆能了</p>
<p>　一微尘中无量刹　　无量诸佛及佛子</p>
<p>　诸刹各别无杂乱　　如一一切悉明见</p>
<p>　于一毛孔见十方　　尽虚空界诸世间</p>
<p>　无有一处空无佛　　如是佛刹悉清净</p>
<p>　于毛孔中见佛刹　　复见一切诸众生</p>
<p>　三世六趣各不同　　昼夜月时有缚解</p>
<p>　如是大智诸菩萨　　专心趣向法王位</p>
<p>　于佛所住顺思惟　　而获无边大欢喜</p>
<p>　菩萨分身无量亿　　供养一切诸如来</p>
<p>　神通变现胜无比　　佛所行处皆能住</p>
<p>　无量佛所皆钻仰　　所有法藏悉耽味</p>
<p>　见佛闻法勤修行　　如饮甘露心欢喜</p>
<p>　已获如来胜三昧　　善入诸法智增长</p>
<p>　信心不动如须弥　　普作群生功德藏</p>
<p>　慈心广大遍众生　　悉愿疾成一切智</p>
<p>　而恒无著无依处　　离诸烦恼得自在</p>
<p>　哀愍众生广大智　　普摄一切同于己</p>
<p>　知空无相无真实　　而行其心不懈退</p>
<p>　菩萨发心功德量　　亿劫称扬不可尽</p>
<p>　以出一切诸如来　　独觉声闻安乐故</p>
<p>　十方国土诸众生　　皆悉施安无量劫</p>
<p>　劝持五戒及十善　　四禅四等诸定处</p>
<p>　复于多劫施安乐　　令断诸惑成罗汉</p>
<p>　彼诸福聚虽无量　　不与发心功德比</p>
<p>　又教亿众成缘觉　　获无诤行微妙道</p>
<p>　以彼而校菩提心　　算数譬谕无能及</p>
<p>　一念能过尘数刹　　如是经于无量劫</p>
<p>　此诸刹数尚可量　　发心功德不可知</p>
<p>　过去未来及现在　　所有劫数无边量</p>
<p>　此诸劫数犹可知　　发心功德无能测</p>
<p>　以菩提心遍十方　　所有分别靡不知</p>
<p>　一念三世悉明达　　利益无量众生故</p>
<p>　十方世界诸众生　　欲解方便意所行</p>
<p>　及以虚空际可测　　发心功德难知量</p>
<p>　菩萨志愿等十方　　慈心普洽诸群生</p>
<p>　悉使修成佛功德　　是故其力无边际</p>
<p>　众生欲解心所乐　　诸根方便行各别</p>
<p>　于一念中悉了知　　一切智智心同等</p>
<p>　一切众生诸惑业　　三有相续无暂断</p>
<p>　此诸边际尚可知　　发心功德难思议</p>
<p>　发心能离业烦恼　　供养一切诸如来</p>
<p>　业惑既离相续断　　普于三世得解脱</p>
<p>　一念供养无边佛　　亦供无数诸众生</p>
<p>　悉以香华及妙鬘　　宝幢幡盖上衣服</p>
<p>　美食珍座经行处　　种种宫殿悉严好</p>
<p>　毗卢遮那妙宝珠　　如意摩尼发光耀</p>
<p>　念念如是持供养　　经无量劫不可说</p>
<p>　其人福聚虽复多　　不及发心功德大</p>
<p>　所说种种众譬谕　　无有能及菩提心</p>
<p>　以诸三世人中尊　　皆从发心而得生</p>
<p>　发心无碍无齐限　　欲求其量不可得</p>
<p>　一切智智誓必成　　所有众生皆永度</p>
<p>　发心广大等虚空　　生诸功德同法界</p>
<p>　所行普遍如无异　　永离众着佛平等</p>
<p>　一切法门无不入　　一切国土悉能往</p>
<p>　一切智境咸通达　　一切功德皆成就</p>
<p>　一切能舍恒相续　　净诸戒品无所著</p>
<p>　具足无上大功德　　常勤精进不退转</p>
<p>　入深禅定恒思惟　　广大智慧共相应</p>
<p>　此是菩萨最胜地　　出生一切普贤道</p>
<p>　三世一切诸如来　　靡不护念初发心</p>
<p>　悉以三昧陀罗尼　　神通变化共庄严</p>
<p>　十方众生无有量　　世界虚空亦如是</p>
<p>　发心无量过于彼　　是故能生一切佛</p>
<p>　菩提心是十力本　　亦为四辩无畏本</p>
<p>　十八不共亦复然　　莫不皆从发心得</p>
<p>　诸佛色相庄严身　　及以平等妙法身</p>
<p>　智慧无著所应供　　悉以发心而得有</p>
<p>　一切独觉声闻乘　　色界诸禅三昧乐</p>
<p>　及无色界诸三昧　　悉以发心作其本</p>
<p>　一切人天自在乐　　及以诸趣种种乐</p>
<p>　进定根力等众乐　　靡不皆由初发心</p>
<p>　以因发起广大心　　则能修行六种度</p>
<p>　劝诸众生行正行　　于三界中受安乐</p>
<p>　住佛无碍实义智　　所有妙业咸开阐</p>
<p>　能令无量诸众生　　悉断惑业向涅槃</p>
<p>　智慧光明如净日　　众行具足犹满月</p>
<p>　功德常盈譬巨海　　无垢无碍同虚空</p>
<p>　普发无边功德愿　　悉与一切众生乐</p>
<p>　尽未来际依愿行　　常勤修习度众生</p>
<p>　无量大愿难思议　　愿令众生悉清净</p>
<p>　空无相愿无依处　　以愿力故皆明显</p>
<p>　了法自性如虚空　　一切寂灭悉平等</p>
<p>　法门无数不可说　　为众生说无所著</p>
<p>　十方世界诸如来　　悉共赞叹初发心</p>
<p>　此身无量德所严　　能到彼岸同于佛</p>
<p>　如众生数尔许劫　　说其功德不可尽</p>
<p>　以住如来广大家　　三界诸法无能谕</p>
<p>　欲知一切诸佛法　　宜应速发菩提心</p>
<p>　此心功德中最胜　　必得如来无碍智</p>
<p>　众生心行可数知　　国土微尘亦复然</p>
<p>　虚空边际乍可量　　发心功德无能测</p>
<p>　出生三世一切佛　　成就世间一切乐</p>
<p>　增长一切胜功德　　永断一切诸疑惑</p>
<p>　开示一切妙境界　　尽除一切诸障碍</p>
<p>　成就一切清净刹　　出生一切如来智</p>
<p>　欲见十方一切佛　　欲施无尽功德藏</p>
<p>　欲灭众生诸苦恼　　宜应速发菩提心　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>