<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第三十五</p>
<p>　　　　于阗国三藏实叉难陀奉　制译</p>
<p>　　十地品第二十六之二</p>
<p>　诸菩萨闻此　　最胜微妙地</p>
<p>　其心尽清净　　一切皆欢喜</p>
<p>　皆从于座起　　踊住虚空中</p>
<p>　普散上妙华　　同时共称赞</p>
<p>　善哉金刚藏　　大智无畏者</p>
<p>　善说于此地　　菩萨所行法</p>
<p>　解脱月菩萨　　知众心清净</p>
<p>　乐闻第二地　　所有诸行相</p>
<p>　即请金刚藏　　大慧愿演说</p>
<p>　佛子皆乐闻　　所住第二地　</p>
<p>尔时金刚藏菩萨。告解脱月菩萨言。佛子。菩萨摩诃萨。已修初地。欲入第二地。当起十种深心。何等为十。所谓正直心。柔软心。堪能心。调伏心。寂静心。纯善心。不杂心。无顾恋心。广心。大心。菩萨以此十心。得入第二离垢地。佛子。菩萨住离垢地。性自远离一切杀生。不畜刀杖。不怀怨恨。有惭有愧。仁恕具足。于一切众生。有命之者。常生利益慈念之心。是菩萨。尚不恶心恼诸众生。何况于他。起众生想。故以重意。而行杀害。性不偷盗。菩萨于自资财。常知止足。于他慈恕。不欲侵损。若物属他。起他物想。终不于此。而生盗心。乃至草叶。不与不取。何况其余。资生之具。性不邪淫。菩萨于自妻知足。不求他妻。于他妻妾。他所护女。亲族媒定。及为法所护。尚不生于贪染之心。何况从事。况于非道。性不妄语。菩萨常作实语。真语时语。乃至梦中。亦不忍作覆藏之语。无心欲作。何况故犯。性不两舌。菩萨于诸众生。无离间心。无恼害心。不将此语。为破彼故。而向彼说。不将彼语。为破此故。而向此说。未破者不令破。已破者不增长。不喜离间。不乐离间。不作离间语。不说离间语。若实若不实。性不恶口。所谓毒害语。粗犷语。苦他语。令他嗔恨语。现前语。不现前语。鄙恶语。庸贱语。不可乐闻语。闻者不悦语。嗔忿语。如火烧心语。怨结语。热恼语。不可爱语。不可乐语。能坏自身他身语。如是等语。皆悉舍离。常作润泽语。柔软语。悦意语。可乐闻语。闻者喜悦语。善入人心语。风雅典则语。多人爱乐语。多人悦乐语。身心踊悦语。性不绮语。菩萨常乐思审语。时语实语。义语法语。顺道理语。巧调伏语。随时筹量决定语。是菩萨。乃至戏笑尚恒思审。何况故出散乱之言。性不贪欲。菩萨于他财物。他所资用。不生贪心。不愿。不求。性离嗔恚。菩萨于一切众生。恒起慈心。利益心。哀愍心。欢喜心。和润心。摄受心。永舍嗔恨。怨害热恼。常思顺行。仁慈祐益。又离邪见。菩萨住于正道。不行占卜。不取恶戒。心见正直。无诳无谄。于佛法僧。起决定信。佛子。菩萨摩诃萨。如是护持十善业道。常无间断。复作是念。一切众生。堕恶趣者。莫不皆以十不善业。是故我当自修正行。亦劝于他。令修正行。何以故。若自不能修行正行。令他修者。无有是处。佛子。此菩萨摩诃萨。复作是念。十不善业道。是地狱畜生饿鬼受生因。十善业道。是人天乃至有顶处受生因。又此上品。十善业道。以智慧修习。心狭劣故。怖三界故。阙大悲故。从他闻声。而解了故。成声闻乘。又此上品。十善业道。修治清净。不从他教。自觉悟故。大悲方便。不具足故。悟解甚深。因缘法故。成独觉乘。又此上品。十善业道。修治清净。心广无量故。具足悲愍故。方便所摄故。发生大愿故。不舍众生故。希求诸佛大智故。净治菩萨诸地故。净修一切诸度故。成菩萨广大行。又此上上。十善业道。一切种清净故。乃至证十力四无畏故。一切佛法。皆得成就。是故我今。等行十善。应令一切具足清净。如是方便。菩萨当学</p>
<p>佛子。此菩萨摩诃萨。又作是念。十不善业道。上者地狱因。中者畜生因。下者饿鬼因。于中杀生之罪。能令众生堕于地狱畜生饿鬼。若生人中。得二种果报。一者短命。二者多病。偷盗之罪。亦令众生。堕三恶道。若生人中。得二种果报。一者贫穷。二者共财不得自在。邪淫之罪。亦令众生。堕三恶道。若生人中。得二种果报。一者妻不贞良。二者不得随意眷属。妄语之罪。亦令众生。堕三恶道。若生人中。得二种果报。一者多被诽谤。二者为他所诳。两舌之罪。亦令众生。堕三恶道。若生人中。得二种果报。一者眷属乖离。二者亲族毙恶。恶口之罪。亦令众生。堕三恶道。若生人中。得二种果报。一者常闻恶声。二者言多诤讼。绮语之罪。亦令众生堕三恶道。若生人中。得二种果报。一者言无人受。二者语不明了。贪欲之罪。亦令众生。堕三恶道。若生人中。得二种果报。一者心不知足。二者多欲无厌。嗔恚之罪。亦令众生。堕三恶道。若生人中。得二种果报。一者常被他人求其长短。二者恒被于他之所恼害。邪见之罪。亦令众生。堕三恶道。若生人中。得二种果报。一者生邪见家。二者其心谄曲。佛子。十不善业道。能生此等无量无边众大苦聚。是故菩萨。作如是念。我当远离十不善道。以十善道。为法园苑。爱乐安住。自住其中。亦劝他人。令住其中。佛子。此菩萨摩诃萨。复于一切众生。生利益心。安乐心。慈心悲心。怜愍心。摄受心。守护心。自己心。师心大师心。作是念言。众生可愍。堕于邪见。恶慧恶欲。恶道稠林。我应令彼。住于正见。行真实道。又作是念。一切众生。分别彼我。互相破坏。斗诤嗔恨。炽然不息。我当令彼。住于无上。大慈之中。又作是念。一切众生。贪取无厌。唯求财利。邪命自活。我当令彼。住于清净身语意业。正命法中。又作是念。一切众生。常随三毒。种种烦恼。因之炽然。不解志求出要方便。我当令彼。除灭一切烦恼大火。安置清凉涅槃之处。又作是念。一切众生。为愚痴重闇。妄见厚膜之所覆故。入阴翳稠林。失智慧光明。行旷野险道。起诸恶见。我当令彼。得无障碍。清净智眼。知一切法。如实相。不随他教。又作是念。一切众生。在于生死。险道之中。将堕地狱。畜生饿鬼。入恶见网中。为愚痴稠林所迷。随逐邪道。行颠倒行。譬如盲人。无有导师。非出要道。谓为出要。入魔境界。恶贼所摄。随顺魔心。远离佛意。我当拔出如是险难。令住无畏一切智城。又作是念。一切众生。为大瀑水波浪所没。入欲流有流。无明流见流生死洄澓。爱河漂转。湍驰奔激。不暇观察。为欲觉恚觉害觉。随逐不舍。身见罗刹。于中执取。将其永入爱欲稠林。于所贪爱深生染着。住我慢原阜。安六处聚落。无善救者。无能度者。我当于彼。起大悲心。以诸善根。而为救济。令无灾患。离染寂静。住于一切智慧宝洲。又作是念。一切众生。处世牢狱。多诸苦恼。常怀爱憎。自生忧怖。贪欲重械之所系缚。无明稠林。以为覆障。于三界内。莫能自出。我当令彼。永离三有。住无障碍。大涅槃中。又作是念。一切众生。执着于我。于诸蕴窟宅。不求出离。依六处空聚。起四颠倒行。为四大毒蛇之所侵恼。五蕴怨贼之所杀害。受无量苦。我当令彼。住于最胜。无所著处。所谓灭一切障碍。无上涅槃。又作是念。一切众生。其心狭劣。不行最上。一切智道。虽欲出离。但乐声闻辟支佛乘。我当令住广大佛法。广大智慧。佛子。菩萨如是。护持于戒。善能增长慈悲之心</p>
<p>佛子。菩萨住此离垢地。以愿力故。得见多佛。所谓见多百佛。多千佛。多百千佛。多亿佛。多百亿佛。多千亿佛。多百千亿佛。如是。乃至见多百千亿那由他佛。于诸佛所。以广大心深心。恭敬尊重。承事供养。衣服饮食。卧具医药。一切资生。悉以奉施。亦以供养一切众僧。以此善根。回向阿耨多罗三藐三菩提。于诸佛所。以尊重心。复更受行十善道法。随其所受。乃至菩提。终不忘失。是菩萨。于无量百千亿那由他劫。远离悭嫉。破戒垢故。布施持戒。清净满足。譬如真金。置矾石中。如法炼已。离一切垢。转复明净。菩萨住此离垢地。亦复如是。于无量百千亿那由他劫。远离悭嫉。破戒垢故。布施持戒。清净满足。佛子。此菩萨四摄法中。爱语偏多。十波罗蜜中。持戒偏多。余非不行。但随力随分。佛子。是名略说菩萨摩诃萨第二离垢地。菩萨住此地。多作转轮圣王。为大法主。具足七宝。有自在力。能除一切众生。悭贪破戒垢。以善方便。令其安住。十善道中。为大施主。周给无尽。布施爱语。利行同事。如是一切。诸所作业。皆不离念佛。不离念法。不离念僧。乃至不离念具足一切种。一切智智。又作是念。我当于一切众生中为首。为胜为殊胜。为妙为微妙。为上为无上。乃至为一切智智依止者。是菩萨。若欲舍家。于佛法中。勤行精进。便能舍家妻子五欲。既出家已。勤行精进。于一念顷。得千三昧。得见千佛。知千佛神力。能动千世界。乃至能示现千身。于一一身。能示现千菩萨。以为眷属。若以菩萨。殊胜愿力。自在示现。过于是数。百劫千劫。乃至百千亿那由他劫。不能数知。尔时金刚藏菩萨。欲重宣其义。而说颂曰</p>
<p>　</p>
<p>　质直柔软及堪能　　调伏寂静与纯善</p>
<p>　速出生死广大意　　以此十心入二地</p>
<p>　住此成就戒功德　　远离杀生不恼害</p>
<p>　亦离偷盗及邪淫　　妄恶乖离无义语</p>
<p>　不贪财物常慈愍　　正道直心无谄伪</p>
<p>　离险舍慢极调柔　　依教而行不放逸</p>
<p>　地狱畜生受众苦　　饿鬼烧然出猛焰</p>
<p>　一切皆由罪所致　　我当离彼住实法</p>
<p>　人中随意得受生　　乃至顶天禅定乐</p>
<p>　独觉声闻佛乘道　　皆因十善而成就</p>
<p>　如是思惟不放逸　　自持净戒教他护</p>
<p>　复见群生受众苦　　转更增益大悲心</p>
<p>　凡愚邪智不正解　　常怀忿恨多诤讼</p>
<p>　贪求境界无足期　　我应令彼除三毒</p>
<p>　愚痴大暗所缠覆　　入大险道邪见网</p>
<p>　生死笼槛怨所拘　　我应令彼摧魔贼</p>
<p>　四流漂荡心没溺　　三界焚如苦无量</p>
<p>　计蕴为宅我在中　　为欲度彼勤行道</p>
<p>　设求出离心下劣　　舍于最上佛智慧</p>
<p>　我欲令彼住大乘　　发勤精进无厌足</p>
<p>　菩萨住此集功德　　见无量佛咸供养</p>
<p>　亿劫修治善更明　　如以好药炼真金</p>
<p>　佛子住此作轮王　　普化众生行十善</p>
<p>　所有善法皆修习　　为成十力救于世</p>
<p>　欲舍王位及财宝　　即弃居家依佛教</p>
<p>　勇猛精勤一念中　　获千三昧见千佛</p>
<p>　所有种种神通力　　此地菩萨皆能现</p>
<p>　愿力所作复过此　　无量自在度群生</p>
<p>　一切世间利益者　　所修菩萨最胜行</p>
<p>　如是第二地功德　　为诸佛子已开演　</p>
<p>　　第三地</p>
<p>　</p>
<p>　佛子得闻此地行　　菩萨境界难思议</p>
<p>　靡不恭敬心欢喜　　散华空中为供养</p>
<p>　赞言善哉大山王　　慈心愍念诸众生</p>
<p>　善说智者律仪法　　第二地中之行相</p>
<p>　是诸菩萨微妙行　　真实无异无差别</p>
<p>　为欲利益诸群生　　如是演说最清净</p>
<p>　一切人天供养者　　愿为演说第三地</p>
<p>　与法相应诸智业　　如其境界希具阐</p>
<p>　大仙所有施戒法　　忍辱精进禅智慧</p>
<p>　及以方便慈悲道　　佛清净行愿皆说</p>
<p>　时解脱月复请言　　无畏大士金刚藏</p>
<p>　愿说趣入第三地　　柔和心者诸功德　</p>
<p>尔时金刚藏菩萨。告解脱月菩萨言。佛子。菩萨摩诃萨。已净第二地。欲入第三地。当起十种深心。何等为十。所谓清净心。安住心。厌舍心。离贪心。不退心。坚固心。明盛心。勇猛心。广心。大心。菩萨以是十心。得入第三地佛子。菩萨摩诃萨。住第三地已。观一切有为法如实相。所谓无常苦。不净不安隐。败坏不久住。刹那生灭。非从前际生。非向后际去。非于现在住。又观此法。无救无依。与忧与悲。苦恼同住。爱憎所系。愁戚转多。无有停积。贪恚痴火。炽然不息。众患所缠。日夜增长。如幻不实。见如是已。于一切有为。倍增厌离。趣佛智慧。见佛智慧。不可思议。无等无量。难得无杂。无恼无忧。至无畏城。不复退还。能救无量。苦难众生。菩萨如是。见如来智慧。无量利益。见一切有为。无量过患。则于一切众生。生十种哀愍心。何等为十。所谓见诸众生孤独无依生哀愍心。见诸众生贫穷困乏生哀愍心。见诸众生三毒火然生哀愍心。见诸众生诸有牢狱之所禁闭生哀愍心。见诸众生烦恼稠林恒所覆障生哀愍心。见诸众生不善观察生哀愍心。见诸众生无善法欲生哀愍心。见诸众生失诸佛法生哀愍心。见诸众生随生死流生哀愍心。见诸众生失解脱方便生哀愍心。是为十。菩萨如是。见众生界。无量苦恼。发大精进。作是念言。此等众生。我应救。我应脱。我应净。我应度。应着善处。应令安住。应令欢喜。应令知见。应令调伏。应令涅槃。菩萨。如是厌离一切有为。如是愍念一切众生。知一切智智。有胜利益。欲依如来智慧。救度众生。作是思惟。此诸众生。堕在烦恼大苦之中。以何方便。而能拔济。令住究竟涅槃之乐。便作是念。欲度众生。令住涅槃。不离无障碍解脱智。无障碍解脱智。不离一切法如实觉。一切法如实觉。不离无行无生行慧光。无行无生行慧光。不离禅善巧决定观察智。禅善巧决定观察智。不离善巧多闻。菩萨如是。观察了知已。倍于正法。勤求修习。日夜唯愿闻法喜法乐法依法。随法解法。顺法到法。住法行法。菩萨如是。勤求佛法。所有珍财。皆无吝惜。不见有物。难得可重。但于能说佛法之人。生难遭想。是故菩萨。于内外财。为求佛法。悉能舍施。无有恭敬而不能行。无有憍慢而不能舍。无有承事而不能作。无有勤苦而不能受。若闻一句。未曾闻法。生大欢喜。胜得三千大千世界。满中珍宝。若闻一偈。未闻正法。生大欢喜。胜得转轮圣王位。若得一偈。未曾闻法。能净菩萨行。胜得帝释梵王位。住无量百千劫。若有人言。我有一句。佛所说法。能净菩萨行。汝今若能入大火坑。受极大苦。当以相与。菩萨尔时。作如是念。我以一句。佛所说法。净菩萨行故。假使三千大千世界。大火满中。尚欲从于梵天之上。投身而下。亲自受取。况小火坑。而不能入。然我今者。为求佛法。应受一切地狱众苦。何况人中。诸小苦恼。菩萨如是。发勤精进。求于佛法。如其所闻。观察修行。此菩萨。得闻法已。摄心安住。于空闲处。作是思惟。如说修行。乃得佛法。非但口言。而可清净</p>
<p>佛子。是菩萨。住此发光地时。即离欲恶不善法。有觉有观。离生喜乐。住初禅。灭觉观。内净一心。无觉无观。定生喜乐。住第二禅。离喜住舍。有念正知。身受乐。诸圣所说。能舍有念受乐。住第三禅。断乐先除。苦喜忧灭。不苦不乐。舍念清净。住第四禅。超一切色想。灭有对想。不念种种想。入无边虚空。住虚空无边处。超一切虚空无边处。入无边识。住识无边处。超一切识无边处。入无少所有。住无所有处。超一切无所有处。住非有想非无想处。但随顺法故。行而无所乐着</p>
<p>佛子。此菩萨。心随于慈广大无量不二。无怨无对。无障无恼。遍至一切处。尽法界虚空界。遍一切世间。住悲喜舍。亦复如是</p>
<p>佛子。此菩萨。得无量神通力。能动大地。以一身为多身。多身为一身。或隐或显。石壁山障。所往无碍。犹如虚空。于虚空中。跏趺而去。同于飞鸟。入地如水。履水如地。身出烟焰。如大火聚。复雨于水。犹如大云。日月在空。有大威力。而能以手。扪摸摩触。其身自在。乃至梵世。此菩萨。天耳清净。过于人耳。悉闻人天。若近若远。所有音声。乃至蚊蚋。虻蝇等声。亦悉能闻。此菩萨。以他心智。如实而知他众生心。所谓有贪心如实知有贪心。离贪心如实知离贪心。有嗔心离嗔心。有痴心离痴心。有烦恼心无烦恼心。小心广心。大心无量心。略心非略心。散心非散心。定心非定心。解脱心非解脱心。有上心无上心。杂染心非杂染心。广心非广心。皆如实知。菩萨如是。以他心智。知众生心。此菩萨。念知无量宿命差别。所谓念知一生。念知二生。三生四生。乃至十生。二十三十。乃至百生。无量百生。无量千生。无量百千生。成劫坏劫。成坏劫。无量成坏劫。我曾在某处。如是名。如是姓。如是种族。如是饮食。如是寿命。如是久住。如是苦乐。我于彼死。生于某处。从某处死。生于此处。如是形状。如是相貌。如是言音。如是过去。无量差别。皆能忆念。此菩萨。天眼清净。过于人眼。见诸众生。生时死时。好色恶色。善趣恶趣。随业而去。若彼众生。成就身恶行。成就语恶行。成就意恶行。诽谤贤圣。具足邪见。及邪见业因缘。身坏命终。必堕恶趣。生地狱中。若彼众生。成就身善行。成就语善行。成就意善行。不谤贤圣。具足正见。正见业因缘。身坏命终。必生善趣。诸天之中。菩萨天眼。皆如实知。此菩萨。于诸禅三昧。三摩钵底能入能出。然不随其力受生。但随能满菩提分处。以意愿力。而生其中</p>
<p>佛子。是菩萨。住此发光地。以愿力故。得见多佛。所谓见多百佛。见多千佛。见多百千佛。乃至见多百千亿那由他佛。悉以广大心深心。恭敬尊重。承事供养。衣服饮食。卧具汤药一切资生。悉以奉施。亦以供养一切众僧。以此善根。回向阿耨多罗三藐三菩提。于其佛所。恭敬听法。闻已受持。随力修行。此菩萨。观一切法。不生不灭。因缘而有。见缚先灭。一切欲缚。色缚有缚。无明缚。皆转微薄。于无量百千亿那由他劫。不积集故。邪贪邪嗔。及以邪痴。悉得除断。所有善根。转更明净。佛子。譬如真金。善巧炼治。称两不减。转更明净。菩萨。亦复如是。住此发光地。不积集故。邪贪邪嗔。及以邪痴。皆得除断。所有善根。转更明净。此菩萨。忍辱心。柔和心。谐顺心。悦美心。不嗔心。不动心。不浊心。无高下心。不望报心。报恩心。不谄心。不诳心。无譣诐心。皆转清净。此菩萨。于四摄中。利行偏多。十波罗蜜中。忍波罗蜜偏多。余非不修。但随力随分。佛子。是名菩萨第三发光地。菩萨住此地。多作三十三天王。能以方便。令诸众生。舍离贪欲。布施爱语。利行同事。如是一切诸所作业。皆不离念佛。不离念法。不离念僧。乃至不离念具足一切种。一切智智。复作是念。我当于一切众生中为首。为胜为殊胜。为妙为微妙。为上为无上。乃至为一切智智依止者。若勤行精进。于一念顷。得百千三昧。得见百千佛。知百千佛神力。能动百千佛世界。乃至示现百千身。一一身。百千菩萨。以为眷属。若以菩萨。殊胜愿力。自在示现。过于此数。百劫千劫。乃至百千亿那由他劫。不能数知。尔时金刚藏菩萨。欲重宣其义。而说颂曰</p>
<p>　</p>
<p>　清净安住明盛心　　厌离无贪无害心</p>
<p>　坚固勇猛广大心　　智者以此入三地</p>
<p>　菩萨住此发光地　　观诸行法苦无常</p>
<p>　不净败坏速归灭　　无坚无住无来往</p>
<p>　观诸有为如重病　　忧悲苦恼惑所缠</p>
<p>　三毒猛火恒炽然　　无始时来不休息</p>
<p>　厌离三有不贪着　　专求佛智无异念</p>
<p>　难测难思无等伦　　无量无边无逼恼</p>
<p>　见佛智已愍众生　　孤独无依无救护</p>
<p>　三毒炽然常困乏　　住诸有狱恒受苦</p>
<p>　烦恼缠覆盲无目　　志乐下劣丧法宝</p>
<p>　随顺生死怖涅槃　　我应救彼勤精进</p>
<p>　将求智慧益众生　　思何方便令解脱</p>
<p>　不离如来无碍智　　彼复无生慧所起</p>
<p>　心念此慧从闻得　　如是思惟自勤励</p>
<p>　日夜听习无间然　　唯以正法为尊重</p>
<p>　国城财贝诸珍宝　　妻子眷属及王位</p>
<p>　菩萨为法起敬心　　如是一切皆能舍</p>
<p>　头目耳鼻舌牙齿　　手足骨髓心血肉</p>
<p>　此等皆舍未为难　　但以闻法为最难</p>
<p>　设有人来语菩萨　　孰能投身大火聚</p>
<p>　我当与汝佛法宝　　闻已投之无怯惧</p>
<p>　假使火满三千界　　身从梵世而投入</p>
<p>　为求法故不为难　　况复人间诸小苦</p>
<p>　从初发意至得佛　　其间所有阿鼻苦</p>
<p>　为闻法故皆能受　　何况人中诸苦事</p>
<p>　闻已如理正思惟　　获得四禅无色定</p>
<p>　四等五通次第起　　不随其力而受生</p>
<p>　菩萨住此见多佛　　供养听闻心决定</p>
<p>　断诸邪惑转清净　　如炼真金体无减</p>
<p>　住此多作忉利王　　化导无量诸天众</p>
<p>　令舍贪心住善道　　一向专求佛功德</p>
<p>　佛子住此勤精进　　百千三昧皆具足</p>
<p>　见百千佛相严身　　若以愿力复过是</p>
<p>　一切众生普利益　　彼诸菩萨最上行</p>
<p>　如是所有第三地　　我依其义已解释　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 