<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第十一</p>
<p>　　　　于阗国三藏实叉难陀奉　制译</p>
<p>　　毗卢遮那品第六</p>
<p>尔时。普贤菩萨。复告大众言。诸佛子。乃往古世。过世界微尘数劫。复倍是数。有世界海。名普门净光明。此世界海中有世界。名胜音。依摩尼华网海住。须弥山微尘数世界。而为眷属。其形正圆。其地具有无量庄严。三百重众宝树轮围山。所共围绕。一切宝云。而覆其上。清净无垢。光明照耀。城邑宫殿。如须弥山。衣服饮食。随念而至。其劫名曰种种庄严。诸佛子。彼胜音世界中。有香水海。名清净光明。其海中。有大华。须弥山出现。名华焰普庄严幢。十宝栏楯。周匝围绕。于其山上。有一大林。名摩尼华枝轮。无量华楼阁。无量宝台观。周回布列。无量妙香幢。无量宝山幢。迥极庄严。无量宝芬陀利华。处处敷荣。无量香摩尼莲华网。周匝垂布。乐音和悦。香云照耀。数各无量。不可纪极。有百万亿那由他城。周匝围绕。种种众生。于中止住。诸佛子。此林东有一大城。名焰光明。人王所都。百万亿那由他城。周匝围绕。清净妙宝。所共成立。纵广各有七千由旬。七宝为廓。楼橹却敌。悉皆崇丽。七重宝堑香水盈满。优钵罗华。波头摩华。拘物头华。芬陀利华。悉是众宝。处处分布。以为严饰。宝多罗树。七重围绕。宫殿楼阁。悉宝庄严。种种妙网。张施其上。涂香散华。芬莹其中。有百万亿那由他门。悉宝庄严。一一门前。各有四十九宝尸罗幢。次第行列</p>
<p>复有百万亿园林。周匝围绕。其中皆有种种杂香。摩尼树香。周流普熏。众鸟和鸣。听者欢悦。此大城中。所有居人。靡不成就业报神足。乘空往来。行同诸天。心有所欲。应念皆至。其城次南。有一天城。名树华庄严。其次右旋。有大龙城。名曰究竟。次有夜叉城。名金刚胜妙幢。次有乾闼婆城。名曰妙宫。次有阿修罗城。名曰宝轮。次有迦楼罗城。名妙宝庄严。次有梵天王城。名种种妙庄严。如是等。百万亿那由他数。此一一城。各有百万亿那由他楼阁。所共围绕。一一皆有无量庄严。诸佛子。此宝华枝轮大林之中。有一道场。名宝华遍照。以众大宝。分布庄严。摩尼华轮。遍满开敷。然以香灯。具众宝色焰云弥覆。光网普照。诸庄严具。常出妙宝。一切乐中。恒奏雅音。摩尼宝王。现菩萨身。种种妙华。周遍十方。其道场前。有一大海。名香摩尼金刚。出大莲华。名华蕊焰轮。其华广大。百亿由旬。茎叶须台。皆是妙宝。十不可说。百千亿那由他莲华。所共围绕。常放光明。恒出妙音。周遍十方。诸佛子。彼胜音世界。最初劫中。有十须弥山。微尘数如来。出兴于世。其第一佛。号一切功德山须弥胜云。诸佛子。应知彼佛将出现时。一百年前。此摩尼华枝轮大林中。一切庄严。周遍清净。所谓。出不思议宝焰云。发叹佛功德音。演无数佛音声。舒光布网。弥覆十万。宫殿楼阁。互相照耀。宝华光明。腾聚成云。复出妙音。说一切众生。前世所行。广大善根。说三世一切。诸佛名号。说诸菩萨。所修愿行。究竟之道。说诸如来。转妙法轮。种种言辞。现如是等。庄严之相。显示如来。当出于世。其世界中。一切诸王。见此相故。善根成熟。悉欲见佛。而来道场。尔时。一切功德山须弥胜云佛。于其道场。大莲华中。忽然出现。其身周普。等真法界。一切佛刹。皆示出生。一切道场。悉诣其所。无边妙色。具足清净。一切世间。无能映夺。具众宝相。一一分明。一切宫殿。悉现其像。一切众生。咸得目见。无边化佛。从其身出。种种色光。充满法界。如于此清净光明香水海。华焰庄严幢须弥顶上。摩尼华枝轮大林中。出现其身。而坐于座。其胜音世界。有六十八千亿须弥山顶。悉亦于彼。现身而坐。尔时彼佛即于眉间。放大光明。其光名发起一切善根音。十佛刹微尘数光明。而为眷属。充满一切十方国土。若有众生。应可调伏。其光照触。即自开悟。息诸惑热。裂诸盖网。摧诸障山。净诸垢浊。发大信解。生胜善根。永离一切诸难恐怖。灭除一切身心苦恼。起见佛心。趣一切智。时一切世间主。并其眷属。无量百千。蒙佛光明。所开觉故。悉诣佛所。头面礼足</p>
<p>诸佛子。彼焰光明大城中有王。名喜见善慧。统领百万亿那由他城。夫人采女。三万七千人。福吉祥为上首。王子五百人。(别本云二万五千人)大威光为上首。大威光太子有十千夫人。妙见为上首。尔时。大威光太子。见佛光明已。以昔所修善根力故。即时证得十种法门。何谓为十。所谓。证得一切诸佛。功德轮三昧。证得一切佛法。普门陀罗尼。证得广大方便藏。般若波罗蜜。证得调伏一切众生。大庄严大慈。证得普云音大悲。证得生无边功德。最胜心大喜。证得如实觉悟一切法大舍。证得广大方便。平等藏大神通。证得增长信解力大愿。证得普入一切智。光明辩才门。尔时。大威光太子。获得如是法光明已。承佛威力。普观大众。而说颂言</p>
<p>　</p>
<p>　世尊坐道场　　清净大光明</p>
<p>　譬如千日出　　普照虚空界</p>
<p>　无量亿千劫　　导师时乃现</p>
<p>　佛今出世间　　一切所瞻奉</p>
<p>　汝观佛光明　　化佛难思议</p>
<p>　一切宫殿中　　寂然而正受</p>
<p>　汝观佛神通　　毛孔出焰云</p>
<p>　照耀于世间　　光明无有尽</p>
<p>　汝应观佛身　　光网极清净</p>
<p>　现形等一切　　遍满于十方</p>
<p>　妙音遍世间　　闻者皆欣乐</p>
<p>　随诸众生语　　赞叹佛功德</p>
<p>　世尊光所照　　众生悉安乐</p>
<p>　有苦皆灭除　　心生大欢喜</p>
<p>　观诸菩萨众　　十方来萃止</p>
<p>　悉放摩尼云　　现前称赞佛</p>
<p>　道场出妙音　　其音极深远</p>
<p>　能灭众生苦　　此是佛神力</p>
<p>　一切咸恭敬　　心生大欢喜</p>
<p>　共在世尊前　　瞻仰于法王　</p>
<p>诸佛子。彼大威光太子。说此颂时。以佛神力。其声普遍胜音世界。时喜见善慧王。闻此颂已。心大欢喜。观诸眷属。而说颂言</p>
<p>　</p>
<p>　汝应速召集　　一切诸王众</p>
<p>　王子及大臣　　城邑宰官等</p>
<p>　普告诸城内　　疾应击大鼓</p>
<p>　共集所有人　　俱行往见佛</p>
<p>　一切四衢道　　悉应鸣宝铎</p>
<p>　妻子眷属俱　　共往观如来</p>
<p>　一切诸城廓　　宜令悉清净</p>
<p>　普建胜妙幢　　摩尼以严饰</p>
<p>　宝帐罗众网　　妓乐如云布</p>
<p>　严备在虚空　　处处令充满</p>
<p>　道路皆严净　　普雨妙衣服</p>
<p>　巾驭汝宝乘　　与我同观佛</p>
<p>　各各随自力　　普雨庄严具</p>
<p>　一切如云布　　遍满虚空中</p>
<p>　香焰莲华盖　　半月宝璎珞</p>
<p>　及无数妙衣　　汝等皆应雨</p>
<p>　须弥香水海　　上妙摩尼轮</p>
<p>　及清净栴檀　　悉应雨满空</p>
<p>　众宝华璎珞　　庄严净无垢</p>
<p>　及以摩尼灯　　皆令在空住</p>
<p>　一切持向佛　　心生大欢喜</p>
<p>　妻子眷属俱　　往见世所尊　</p>
<p>尔时喜见善慧王。与三万七千夫人采女俱。福吉祥为上首。五百王子俱。大威光为上首。六万大臣俱。慧力为上首。如是等。七十七百千亿那由他众。前后围绕。从焰光明大城出。以王力故。一切大众。乘空而往。诸供养具。遍满虚空。至于佛所。顶礼佛足。却坐一面。复有妙华城。善化幢天王。与十亿那由他眷属俱</p>
<p>复有究竟大城。净光龙王。与二十五亿眷属俱。复有金刚胜幢城。猛健夜叉王与七十七亿眷属俱。复有无垢城。喜见乾闼婆王。与九十七亿眷属俱。复有妙轮城。净色思惟阿修罗王。与五十八亿眷属俱。复有妙庄严城。十力行迦楼罗王。与九十九千眷属俱</p>
<p>复有游戏快乐城。金刚德紧那罗王。与十八亿眷属俱。复有金刚幢城。宝称幢摩睺罗伽王。与三亿百千那由他眷属俱。复有净妙庄严城。最胜梵王。与十八亿眷属俱。如是等百万亿那由他大城中。所有诸王。并其眷属。悉共往诣一切功德须弥胜云如来所。顶礼佛足。却坐一面</p>
<p>时彼如来。为欲调伏诸众生故。于众会道场海中。说普集一切三世佛。自在法修多罗。世界微尘数修多罗。而为眷属。随众生心。悉令获益。是时。大威光菩萨。闻是法已。即获一切功德须弥胜云佛。宿世所集法海光明。所谓。得一切法聚。平等三昧智光明。一切法悉入最初菩提心中住智光明。十方法界普光明藏。清净眼智光明。观察一切佛法。大愿海智光明。入无边功德海。清净行智光明。趣向不退转。大力速疾藏智光明。法界中无量变化力。出离轮智光明。决定入无量功德。圆满海智光明。了知一切佛决定解。庄严成就海智光明。了知法界无边佛。现一切众生前。神通海智光明。了知一切佛。力无所畏。法智光明。尔时大威光菩萨。得如是无量智光明已。承佛威力。而说颂言</p>
<p>　</p>
<p>　我闻佛妙法　　而得智光明</p>
<p>　以是见世尊　　往昔所行事</p>
<p>　一切所生处　　名号身差别</p>
<p>　及供养于佛　　如是我咸见</p>
<p>　往昔诸佛所　　一切皆承事</p>
<p>　无量劫修行　　严净诸刹海</p>
<p>　舍施于自身　　广大无涯际</p>
<p>　修治最胜行　　严净诸刹海</p>
<p>　耳鼻头手足　　及以诸宫殿</p>
<p>　舍之无有量　　严净诸刹海</p>
<p>　能于一一刹　　亿劫不思议</p>
<p>　修习菩提行　　严净诸刹海</p>
<p>　普贤大愿力　　一切佛海中</p>
<p>　修行无量行　　严净诸刹海</p>
<p>　如因日光照　　还见于日轮</p>
<p>　我以佛智光　　见佛所行道</p>
<p>　我观佛刹海　　清净大光明</p>
<p>　寂静证菩提　　法界悉周遍</p>
<p>　我当如世尊　　广净诸刹海</p>
<p>　以佛威神力　　修习菩提行　</p>
<p>诸佛子。时大威光菩萨。以见一切功德山须弥胜云佛。承事供养故。于如来所。心得悟了。为一切世间。显示如来往昔行海。显示往昔菩萨行方便。显示一切佛功德海。显示普入一切法界清净智。显示一切道场中。成佛自在力。显示佛力无畏。无差别智。显示普示现如来身。显示不可思议佛神变。显示庄严无量。清净佛土。显示普贤菩萨。所有行愿。令如须弥山。微尘数众生。发菩提心。佛刹微尘数众生。成就如来清净国土。尔时一切功德山须弥胜云佛。为大威光菩萨。而说颂言</p>
<p>　</p>
<p>　善哉大威光　　福藏广名称</p>
<p>　为利众生故　　发趣菩提道</p>
<p>　汝获智光明　　法界悉充遍</p>
<p>　福慧咸广大　　当得深智海</p>
<p>　一刹中修行　　经于刹尘劫</p>
<p>　如汝见于我　　当获如是智</p>
<p>　非诸劣行者　　能知此方便</p>
<p>　获大精进力　　乃能净刹海</p>
<p>　一一微尘中　　无量劫修行</p>
<p>　彼人乃能得　　庄严诸佛刹</p>
<p>　为一一众生　　轮回经劫海</p>
<p>　其心不疲懈　　当成世导师</p>
<p>　供养一一佛　　悉尽未来际</p>
<p>　心无暂疲厌　　当成无上道</p>
<p>　三世一切佛　　当共满汝愿</p>
<p>　一切佛会中　　汝身安住彼</p>
<p>　一切诸如来　　誓愿无有边</p>
<p>　大智通达者　　能知此方便</p>
<p>　大光供养我　　故获大威力</p>
<p>　令尘数众生　　成熟向菩提</p>
<p>　诸修普贤行　　大名称菩萨</p>
<p>　庄严佛刹海　　法界普周遍　</p>
<p>诸佛子。汝等应知。彼大庄严劫中。有恒河沙数小劫。人寿命二小劫。诸佛子。彼一切功德须弥胜云佛。寿命五十亿岁。彼佛灭度后。有佛出世。名波罗蜜善眼庄严王。亦于彼摩尼华枝轮大林中。而成正觉。尔时。大威光童子。见彼如来。成等正觉。现神通力。即得念佛三昧。名无边海藏门。即得陀罗尼。名大智力法渊。即得大慈。名普随众生。调伏度脱。即得大悲。名遍覆一切境界云。即得大喜。名一切佛功德海威力藏。即得大舍。名法性虚空。平等清净。即得般若波罗蜜。名自性离垢。法界清净身。即得神通。名无碍光普随现。即得辩才。名善入离垢渊。即得智光。名一切佛法清净藏。如是等十千法门。皆得通达。尔时。大威光童子。承佛威力。为诸眷属。而说颂言</p>
<p>　</p>
<p>　不可思议亿劫中　　导世明师难一遇</p>
<p>　此土众生多善利　　而今得见第二佛</p>
<p>　佛身普放大光明　　色相无边极清净</p>
<p>　如云充满一切土　　处处称扬佛功德</p>
<p>　光明所照咸欢喜　　众生有苦悉除灭</p>
<p>　各令恭敬起慈心　　此是如来自在用</p>
<p>　出不思议变化云　　放无量色光明网</p>
<p>　十方国土皆充满　　此佛神通之所现</p>
<p>　一一毛孔现光云　　普遍虚空发大音</p>
<p>　所有幽冥靡不照　　地狱众苦咸令灭</p>
<p>　如来妙音遍十方　　一切言音咸具演</p>
<p>　随诸众生宿善力　　此是大师神变用</p>
<p>　无量无边大众海　　佛于其中皆出现</p>
<p>　普转无尽妙法轮　　调伏一切诸众生</p>
<p>　佛神通力无有边　　一切刹中皆出现</p>
<p>　善逝如是智无碍　　为利众生成正觉</p>
<p>　汝等应生欢喜心　　踊跃爱乐极尊重</p>
<p>　我当与汝同诣彼　　若见如来众苦灭</p>
<p>　发心回向趣菩提　　慈念一切诸众生</p>
<p>　悉住普贤广大愿　　当如法王得自在　</p>
<p>诸佛子。大威光童子。说此颂时。以佛神力。其声无碍。一切世界。皆悉得闻。无量众生。发菩提心。时大威光王子。与其父母。并诸眷属。及无量百千亿那由他众生。前后围绕。宝盖如云。遍覆虚空。共诣波罗蜜善眼庄严王如来所。其佛为说法界体性。清净庄严。修多罗。世界海微尘等修多罗。而为眷属。彼诸大众。闻此经已。得清净智。名入一切净方便。得于地。名离垢光明。得波罗蜜轮。名示现一切世间。爱乐庄严。得增广行轮。名普入一切刹土。无边光明清净见。得趣向行轮。名离垢福德云光明幢。得随入证轮。名一切法海。广大光明。得转深发趣行。名大智庄严。得灌顶智慧海。名无功用修极妙见。得显了大光明。名如来功德海相。光影遍照。得出生愿力清净智。名无量愿力信解藏。时彼佛。为大威光菩萨。而说颂言</p>
<p>　</p>
<p>　善哉功德智慧海　　发心趣向大菩提</p>
<p>　汝当得佛不思议　　普为众生作依处</p>
<p>　汝已出生大智海　　悉能遍了一切法</p>
<p>　当以难思妙方便　　入佛无尽所行境</p>
<p>　已见诸佛功德云　　已入无尽智慧地</p>
<p>　诸波罗蜜方便海　　大名称者当满足</p>
<p>　已得方便总持门　　及以无尽辩才门</p>
<p>　种种行愿皆修习　　当成无等大智慧</p>
<p>　汝已出生诸愿海　　汝已入于三昧海</p>
<p>　当具种种大神通　　不可思议诸佛法</p>
<p>　究竟法界不思议　　广大深心已清净</p>
<p>　普见十方一切佛　　离垢庄严众刹海</p>
<p>　汝已入我菩提行　　昔时本事方便海</p>
<p>　如我修行所净治　　如是妙行汝皆悟</p>
<p>　我于无量一一刹　　种种供养诸佛海</p>
<p>　如彼修行所得果　　如是庄严汝咸见</p>
<p>　广大劫海无有尽　　一切刹中修净行</p>
<p>　坚固誓愿不可思　　当得如来此神力</p>
<p>　诸佛供养尽无余　　国土庄严悉清净</p>
<p>　一切劫中修妙行　　汝当成佛大功德</p>
<p>诸佛子。波罗蜜善眼庄严王如来。入涅槃已。喜见善慧王。寻亦去世。大威光童子。受转轮王位。彼摩尼华枝轮大林中。第三如来。出现于世。名最胜功德海。时大威光转轮圣王。见彼如来。成佛之相。与其眷属。及四兵众。城邑聚落。一切人民。并持七宝。俱往佛所。以一切香。摩尼庄严。大楼阁。奉上于佛。时彼如来。于其林中。说菩萨普眼。光明行修多罗。世界微尘数修多罗。而为眷属。尔时。大威光菩萨。闻此法已。得三昧。名大福德普光明。得此三昧故。悉能了知一切菩萨。一切众生。过现未来。福非福海。时彼佛。为大威光菩萨。而说颂言</p>
<p>　</p>
<p>　善哉福德大威光　　汝等今来至我所</p>
<p>　愍念一切众生海　　发胜菩提大愿心</p>
<p>　汝为一切苦众生　　起大悲心令解脱</p>
<p>　当作群迷所依怙　　是名菩萨方便行</p>
<p>　若有菩萨能坚固　　修诸胜行无厌怠</p>
<p>　最胜最上无碍解　　如是妙智彼当得</p>
<p>　福德光者福幢者　　福德处者福海者</p>
<p>　普贤菩萨所有愿　　是汝大光能趣入</p>
<p>　汝能以此广大愿　　入不思议诸佛海</p>
<p>　诸佛福海无有边　　汝以妙解皆能见</p>
<p>　汝于十方国土中　　悉见无量无边佛</p>
<p>　彼佛往昔诸行海　　如是一切汝咸见</p>
<p>　若有住此方便海　　必得入于智地中</p>
<p>　此是随顺诸佛学　　决定当成一切智</p>
<p>　汝于一切刹海中　　微尘劫海修诸行</p>
<p>　一切如来诸行海　　汝皆学已当成佛</p>
<p>　如汝所见十方中　　一切刹海极严净</p>
<p>　汝刹严净亦如是　　无边愿者所当得</p>
<p>　今此道场众会海　　闻汝愿已生欣乐</p>
<p>　皆入普贤广大乘　　发心回向趣菩提</p>
<p>　无边国土一一中　　悉入修行经劫海</p>
<p>　以诸愿力能圆满　　普贤菩萨一切行　</p>
<p>诸佛子。彼摩尼华枝轮大林中。复有佛出。号名称普闻莲华眼幢。是时大威光。于此命终。生须弥山上。寂静宝宫。天城中。为大天王。名离垢福德幢。共诸天众俱诣佛所。雨宝华云。以为供养。时彼如来。为说广大方便。普门遍照修多罗。世界海微尘数修多罗。而为眷属。时天王众。闻此经已。得三昧。名普门欢喜藏。以三昧力。能入一切法实相海。获是益已。从道场出。还归本处。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>