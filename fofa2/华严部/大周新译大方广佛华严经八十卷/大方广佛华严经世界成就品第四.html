<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经世界成就品第四</p>
<p>尔时。普贤菩萨摩诃萨。以佛神力。遍观察一切世界海。一切众生海。一切诸佛海。一切法界海。一切众生业海。一切众生根欲海。一切诸佛法轮海。一切三世海。一切如来愿力海。一切如来神变海。如是观察已。普告一切道场众海。诸菩萨言。佛子。诸佛世尊。知一切世界海。成坏清净智。不可思议。知一切众生业海智。不可思议。知一切法界。安立海智。不可思议。说一切无边佛海智。不可思议。入一切欲解根海智。不可思议。一念普知一切三世智。不可思议。显示一切如来。无量愿海智。不可思议。示现一切佛神变海智。不可思议。转法轮智。不可思议。建立演说海。不可思议。清净佛身。不可思议。无边色相海普照明。不可思议。相及随好。皆清净。不可思议。无边色相。光明轮海。具足清净。不可思议。种种色相。光明云海。不可思议。殊胜宝焰海。不可思议。成就言音海。不可思议。示现三种自在海。调伏成熟一切众生。不可思议。勇猛调伏诸众生海。无空过者。不可思议。安住佛地。不可思议。入如来境界。不可思议。威力护持。不可思议。观察一切佛智所行。不可思议。诸力圆满。无能摧伏。不可思议。无畏功德。无能过者。不可思议。住无差别三昧。不可思议。神通变化。不可思议。清净自在智。不可思议。一切佛法。无能毁坏。不可思议。如是等一切法。我当承佛神力。及一切如来。威神力故。具足宣说。为令众生。入佛智慧海故。为令一切菩萨。于佛功德海中。得安住故。为令一切世界海。一切佛自在。所庄严故。为令一切劫海中。如来种性。恒不断故。为令于一切世界海中。显示诸法真实性故。为令随一切众生。无量解海。而演说故。为令随一切众生。诸根海方便。令生诸佛法故。为令随一切众生乐欲海。摧破一切障碍山故。为令随一切众生心行海。令净修治出要道故。为令一切菩萨。安住普贤愿海中故。是时普贤菩萨。复欲令无量道场众海。生欢喜故。令于一切法。增长爱乐故。令生广大真实。信解海故。令净治普门法界藏身故。令安立普贤愿海故。令净治入三世平等智眼故。令增长普照一切世间藏。大慧海故。令生陀罗尼力。持一切法轮故。令于一切道场中。尽佛境界。悉开示故。令开阐一切如来法门故。令增长法界。广大甚深。一切智性故。即说颂言</p>
<p>　</p>
<p>　智慧甚深功德海　　普现十方无量国</p>
<p>　随诸众生所应见　　光明遍照转法轮</p>
<p>　十方刹海叵思议　　佛无量劫皆严净</p>
<p>　为化众生使成熟　　出兴一切诸国土</p>
<p>　佛境甚深难可思　　普示众生令得入</p>
<p>　其心乐小着诸有　　不能通达佛所悟</p>
<p>　若有净信坚固心　　常得亲近善知识</p>
<p>　一切诸佛与其力　　此乃能入如来智</p>
<p>　离诸谄诳心清净　　常乐慈悲性欢喜</p>
<p>　志欲广大深信人　　彼闻此法生欣悦</p>
<p>　安住普贤诸愿地　　修行菩萨清净道</p>
<p>　观察法界如虚空　　此乃能知佛行处</p>
<p>　此诸菩萨获善利　　见佛一切神通力</p>
<p>　修余道者莫能知　　普贤行人方得悟</p>
<p>　众生广大无有边　　如来一切皆护念</p>
<p>　转正法轮靡不至　　毗卢遮那境界力</p>
<p>　一切刹土入我身　　所住诸佛亦复然</p>
<p>　汝应观我诸毛孔　　我今示汝佛境界</p>
<p>　普贤行愿无边际　　我已修行得具足</p>
<p>　普眼境界广大身　　是佛所行应谛听　</p>
<p>尔时普贤菩萨摩诃萨。告诸大众言。诸佛子。世界海。有十种事。过去现在未来诸佛。已说。现说。当说。何者为十。所谓世界海起具因缘。世界海所依住。世界海形状。世界海体性。世界海庄严。世界海清净。世界海佛出兴。世界海劫住。世界海劫转变差别世界海无差别门。诸佛子。略说世界海。有此十事。若广说者。与世界海微尘数等。过去现在未来诸佛。已说。现说。当说。诸佛子。略说以十种因缘故。一切世界海。已成现成当成。何者为十。所谓如来神力故。法应如是故。一切众生行业故。一切菩萨。成一切智所得故。一切众生。及诸菩萨。同集善根故。一切菩萨。严净国土愿力故。一切菩萨。成就不退行愿故。一切菩萨。清净胜解自在故。一切如来。善根所流。及一切诸佛成道时。自在势力故。普贤菩萨自在愿力故。诸佛子。是为略说十种因缘。若广说者。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　所说无边众刹海　　毗卢遮那悉严净</p>
<p>　世尊境界不思议　　智慧神通力如是</p>
<p>　菩萨修行诸愿海　　普随众生心所欲</p>
<p>　众生心行广无边　　菩萨国土遍十方</p>
<p>　菩萨趣于一切智　　勤修种种自在力</p>
<p>　无量愿海普出生　　广大刹土皆成就</p>
<p>　修诸行海无有边　　入佛境界亦无量</p>
<p>　为净十方诸国土　　一一土经无量劫</p>
<p>　众生烦恼所扰浊　　分别欲乐非一相</p>
<p>　随心造业不思议　　一切刹海斯成立</p>
<p>　佛子刹海庄严藏　　离垢光明宝所成</p>
<p>　斯由广大信解心　　十方所住咸如是</p>
<p>　菩萨能修普贤行　　游行法界微尘道</p>
<p>　尘中悉现无量刹　　清净广大如虚空</p>
<p>　等虚空界现神通　　悉诣道场诸佛所</p>
<p>　莲华座上示众相　　一一身包一切刹</p>
<p>　一念普现于三世　　一切刹海皆成立</p>
<p>　佛以方便悉入中　　此是毗卢所严净　</p>
<p>尔时普贤菩萨。复告大众言。诸佛子。一一世界海。有世界海微尘数所依住。所谓。或依一切庄严住。或依虚空住。或依一切宝光明住。或依一切佛光明住。或依一切宝色光明住。或依一切佛音声住。或依如幻业生。大力阿修罗形。金刚手住。或依一切世主身住。或依一切菩萨身住。或依普贤菩萨愿所生。一切差别庄严海住。诸佛子。世界海。有如是等。世界海微尘数所依住。尔时普贤菩萨。欲重宣其义。承佛威力观察十方。而说颂言</p>
<p>　</p>
<p>　遍满十方虚空界　　所有一切诸国土</p>
<p>　如来神力之所加　　处处现前皆可见</p>
<p>　或有种种诸国土　　无非离垢宝所成</p>
<p>　清净摩尼最殊妙　　炽然普现光明海</p>
<p>　或有清净光明刹　　依止虚空界而住</p>
<p>　或在摩尼宝海中　　复有安住光明藏</p>
<p>　如来处此众会海　　演说法轮皆巧妙</p>
<p>　诸佛境界广无边　　众生见者心欢喜</p>
<p>　有以摩尼作严饰　　状如华灯广分布</p>
<p>　香焰光云色炽然　　覆以妙宝光明网</p>
<p>　或有刹土无边际　　安住莲华深大海</p>
<p>　广博清净与世殊　　诸佛妙善庄严故</p>
<p>　或有刹海随轮转　　以佛威神得安住</p>
<p>　诸菩萨众遍在中　　常见无央广大宝</p>
<p>　或有住于金刚手　　或复有住天主身</p>
<p>　毗卢遮那无上尊　　常于此处转法轮</p>
<p>　或依宝树平均住　　香焰云中亦复然</p>
<p>　或有依诸大水中　　有住坚固金刚海</p>
<p>　或有依止金刚幢　　或有住于华海中</p>
<p>　广大神通无不周　　毗卢遮那此能现</p>
<p>　或修或短无量种　　其相旋环亦非一</p>
<p>　妙庄严藏与世殊　　清净修治乃能见</p>
<p>　如是种种各差别　　一切皆依愿海住</p>
<p>　或有国土常在空　　诸佛如云悉充遍</p>
<p>　或有在空悬覆住　　或时而有或无有</p>
<p>　或有国土极清净　　住于菩萨宝冠中</p>
<p>　十方诸佛大神通　　一切皆于此中见</p>
<p>　诸佛音声咸遍满　　斯由业力之所化</p>
<p>　或有国土周法界　　清净离垢从心起</p>
<p>　如影如幻广无边　　如因陀网各差别</p>
<p>　或现种种庄严藏　　依止虚空而建立</p>
<p>　诸业境界不思议　　佛力显示皆令见</p>
<p>　一一国土微尘内　　念念示现诸佛刹</p>
<p>　数皆无量等众生　　普贤所作恒如是</p>
<p>　为欲成熟众生故　　是中修行经劫海</p>
<p>　广大神变靡不兴　　法界之中悉周遍</p>
<p>　法界国土一一尘　　诸大刹海住其中</p>
<p>　佛云平等悉弥覆　　于一切处咸充满</p>
<p>　如一尘中自在用　　一切尘内亦复然</p>
<p>　诸佛菩萨大神通　　毗卢遮那悉能现</p>
<p>　一切广大诸刹土　　如影如幻亦如焰</p>
<p>　十方不见所从生　　亦复无来无去处</p>
<p>　灭坏生成互循复　　于虚空中无暂已</p>
<p>　莫不皆由清净愿　　广大业力之所持　</p>
<p>尔时普贤菩萨。复告大众言。诸佛子。世界海。有种种差别形相。所谓。或圆或方。或非圆方。无量差别。或如水漩形。或如山焰形。或如树形。或如华形。或如宫殿形。或如众生形。或如佛形。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　诸国土海种种别　　种种庄严种种住</p>
<p>　殊形共美遍十方　　汝等咸应共观察</p>
<p>　其状或圆或有方　　或复三维及八隅</p>
<p>　摩尼轮状莲华等　　一切皆由业令异</p>
<p>　或有清净焰庄严　　真金间错多殊好</p>
<p>　门闼竞开无壅滞　　斯由业广意无杂</p>
<p>　刹海无边差别藏　　譬如云布在虚空</p>
<p>　宝轮布地妙庄严　　诸佛光明照耀中</p>
<p>　一切国土心分别　　种种光明而照现</p>
<p>　佛于如是刹海中　　各各示现神通力</p>
<p>　或有杂染或清净　　受苦受乐各差别</p>
<p>　斯由业海不思议　　诸流转法恒如是</p>
<p>　一毛孔内难思刹　　等微尘数种种主</p>
<p>　一一皆有遍照尊　　在众会中宣妙法</p>
<p>　于一尘中大小刹　　种种差别如尘数</p>
<p>　平坦高下各不同　　佛悉往诣转法轮</p>
<p>　一切尘中所现刹　　皆是本愿神通力</p>
<p>　随其心乐种种殊　　于虚空中悉能作</p>
<p>　一切国土所有尘　　一一尘中佛皆入</p>
<p>　普为众生起神变　　毗卢遮那法如是　</p>
<p>尔时普贤菩萨。复告大众言。诸佛子。应知世界海。有种种体。所谓。或以一切宝庄严为体。或以一宝种种庄严为体。或以一切宝光明为体。或以种种色光明为体。或以一切庄严光明为体。或以不可坏金刚为体。或以佛力持为体。或以妙宝相为体。或以佛变化为体。或以日摩尼轮为体。或以极微细宝为体。或以一切宝焰为体。或以种种香为体。或以一切宝华冠为体。或以一切宝影像为体。或以一切庄严所示现为体。或以一念心。普示现境界为体。或以菩萨形宝为体。或以宝华蕊为体。或以佛言音为体。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　或有诸刹海　　妙宝所合成</p>
<p>　坚固不可坏　　安住宝莲华</p>
<p>　或是净光明　　出生不可知</p>
<p>　一切光庄严　　依止虚空住</p>
<p>　或净光为体　　复依光明住</p>
<p>　光云作严饰　　菩萨共游处</p>
<p>　或有诸刹海　　从于愿力生</p>
<p>　犹如影像住　　取说不可得</p>
<p>　或以摩尼成　　普放日藏光</p>
<p>　珠轮以严地　　菩萨悉充满</p>
<p>　有刹宝焰成　　焰云覆其上</p>
<p>　众宝光殊妙　　皆由业所得</p>
<p>　或从妙相生　　众相庄严地</p>
<p>　如冠共持戴　　斯由佛化起</p>
<p>　或从心海生　　随心所解住</p>
<p>　如幻无处所　　一切是分别</p>
<p>　或以佛光明　　摩尼光为体</p>
<p>　诸佛于中现　　各起神通力</p>
<p>　或普贤菩萨　　化现诸刹海</p>
<p>　愿力所庄严　　一切皆殊妙　</p>
<p>尔时普贤菩萨。复告大众言。诸佛子。应知世界海。有种种庄严。所谓。或以一切庄严具中。出上妙云庄严。或以说一切菩萨。功德庄严。或以说一切众生。业报庄严。或以示现一切菩萨。愿海庄严。或以表示一切三世佛。影像庄严。或以一念顷。示现无边劫。神通境界庄严。或以出现一切佛身庄严。或以出现一切宝香云庄严。或以示现一切道场中。诸珍妙物。光明照耀庄严。或以示现一切普贤行愿庄严。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　广大刹海无有边　　皆由清净业所成</p>
<p>　种种庄严种种住　　一切十方皆遍满</p>
<p>　无边色相宝焰云　　广大庄严非一种</p>
<p>　十方刹海常出现　　普演妙音而说法</p>
<p>　菩萨无边功德海　　种种大愿所庄严</p>
<p>　此土俱时出妙音　　普震十方诸刹网</p>
<p>　众生业海广无量　　随其感报各不同</p>
<p>　于一切处庄严中　　皆由诸佛能演说</p>
<p>　三世所有诸如来　　神通普现诸刹海</p>
<p>　一一事中一切佛　　如是严净汝应观</p>
<p>　过去未来现在劫　　十方一切诸国土</p>
<p>　于彼所有大庄严　　一一皆于刹中见</p>
<p>　一切事中无量佛　　数等众生遍世间</p>
<p>　为令调伏起神通　　以此庄严国土海</p>
<p>　一切庄严吐妙云　　种种华云香焰云</p>
<p>　摩尼宝云常出现　　刹海以此为严饰</p>
<p>　十方所有成道处　　种种庄严皆具足</p>
<p>　流光布迥若彩云　　于此刹海咸令见</p>
<p>　普贤愿行诸佛子　　等众生劫勤修习</p>
<p>　无边国土悉庄严　　一切处中皆显现　</p>
<p>尔时普贤菩萨。复告大众言。诸佛子。应知世界海。有世界海微尘数。清净方便海。所谓。诸菩萨亲近一切善知识。同善根故。增长广大功德云。遍法界故。净修广大诸胜解故。观察一切菩萨境界。而安住故。修治一切诸波罗蜜。悉圆满故。观察一切菩萨诸地。而入住故。出生一切净愿海故。修习一切出要行故。入于一切庄严海故。成就清净方便力故。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　一切刹海诸庄严　　无数方便愿力生</p>
<p>　一切刹海常光耀　　无量清净业力起</p>
<p>　久远亲近善知识　　同修善业皆清净</p>
<p>　慈悲广大遍众生　　以此庄严诸刹海</p>
<p>　一切法门三昧等　　禅定解脱方便地</p>
<p>　于诸佛所悉净治　　以此出生诸刹海</p>
<p>　发生无量决定解　　能解如来等无异</p>
<p>　忍海方便已修治　　故能严净无边刹</p>
<p>　为利众生修胜行　　福德广大常增长</p>
<p>　譬如云布等虚空　　一切刹海皆成就</p>
<p>　诸度无量等刹尘　　悉已修行令具足</p>
<p>　愿波罗蜜无有尽　　清净刹海从此生</p>
<p>　净修无等一切法　　生起无边出要行</p>
<p>　种种方便化群生　　如是庄严国土海</p>
<p>　修习庄严方便地　　入佛功德法门海</p>
<p>　普使众生竭苦源　　广大净刹皆成就</p>
<p>　力海广大无与等　　普使众生种善根</p>
<p>　供养一切诸如来　　国土无边悉清净　</p>
<p>尔时普贤菩萨。复告大众言。诸佛子。应知一一世界海。有世界海微尘数佛。出现差别。所谓。或现小身。或现大身。或现短寿。或现长寿。或唯严净一佛国土。或有严净无量佛土。或唯显示一乘法轮。或有显示不可思议。诸乘法轮。或现调伏少分众生。或示调伏无边众生。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　诸佛种种方便门　　出兴一切诸刹海</p>
<p>　皆随众生心所乐　　此是如来善权力</p>
<p>　诸佛法身不思议　　无色无形无影像</p>
<p>　能为众生现众相　　随其心乐悉令见</p>
<p>　或为众生现短寿　　或现住寿无量劫</p>
<p>　法身十方普现前　　随宜出现于世间</p>
<p>　或有严净不思议　　十方所有诸刹海</p>
<p>　或唯严净一国土　　于一示现悉无余</p>
<p>　或随众生心所乐　　示现难思种种乘</p>
<p>　或有唯宣一乘法　　一中方便现无量</p>
<p>　或有自然成正觉　　令少众生住于道</p>
<p>　或有能于一念中　　开悟群迷无有数</p>
<p>　或于毛孔出化云　　示现无量无边佛</p>
<p>　一切世间皆现睹　　种种方便度群生</p>
<p>　或有言音普周遍　　随其心乐而说法</p>
<p>　不可思议大劫中　　调伏无量众生海</p>
<p>　或有无量庄严国　　众会清净俨然坐</p>
<p>　佛如云布在其中　　十方刹海靡不充</p>
<p>　诸佛方便不思议　　随众生心悉现前</p>
<p>　普住种种庄严刹　　一切国土皆周遍　</p>
<p>尔时普贤菩萨。复告大众言。诸佛子。应知世界海。有世界海微尘数劫住。所谓。或有阿僧祇劫住。或有无量劫住。或有无边劫住。或有无等劫住。或有不可数劫住。或有不可称劫住。或有不可思劫住。或有不可量劫住。或有不可说劫住。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　世界海中种种劫　　广大方便所庄严</p>
<p>　十方国土咸观见　　数量差别悉明了</p>
<p>　我见十方世界海　　劫数无量等众生</p>
<p>　或长或短或无边　　以佛音声今演说</p>
<p>　我见十方诸刹海　　或住国土微尘劫</p>
<p>　或有一劫或无数　　以愿种种各不同</p>
<p>　或有纯净或纯染　　或复染净二俱杂</p>
<p>　愿海安立种种殊　　住于众生心想中</p>
<p>　往昔修行刹尘劫　　获大清净世界海</p>
<p>　诸佛境界具庄严　　永住无边广大劫</p>
<p>　有名种种宝光明　　或名等音焰眼藏</p>
<p>　离尘光明及贤劫　　此清净劫摄一切</p>
<p>　有清净劫一佛兴　　或一劫中无量现</p>
<p>　无尽方便大愿力　　入于一切种种劫</p>
<p>　或无量劫入一劫　　或复一劫入多劫</p>
<p>　一切劫海种种门　　十方国土皆明现</p>
<p>　或一切劫庄严事　　于一劫中皆现睹</p>
<p>　或一劫内所庄严　　普入一切无边劫</p>
<p>　始从一念终成劫　　悉依众生心想生</p>
<p>　一切刹海劫无边　　以一方便皆清净　</p>
<p>尔时普贤菩萨。复告大众言。诸佛子。应知世界海。有世界海微尘数劫转变差别。所谓。法如是故。世界海。无量成坏劫转变。染污众生住故。世界海。成染污劫转变。修广大福众生住故。世界海。成染净劫转变。信解菩萨住故。世界海。成染净劫转变。无量众生。发菩提心故。世界海。纯清净劫转变。诸菩萨各各游诸世界故。世界海。无边庄严劫转变。十方一切世界海。诸菩萨云集故。世界海。无量大庄严劫转变。诸佛世尊。入涅槃故。世界海。庄严灭劫转变。诸佛出现于世故。一切世界海。广博严净劫转变。如来神通变化故。世界海。普清净劫转变。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　一切诸国土　　皆随业力生</p>
<p>　汝等应观察　　转变相如是</p>
<p>　染污诸众生　　业惑缠可怖</p>
<p>　彼心令刹海　　一切成染污</p>
<p>　若有清净心　　修诸福德行</p>
<p>　彼心令刹海　　杂染及清净</p>
<p>　信解诸菩萨　　于彼劫中生</p>
<p>　随其心所有　　杂染清净见</p>
<p>　无量诸众生　　悉发菩提心</p>
<p>　彼心令刹海　　住劫恒清净</p>
<p>　无量亿菩萨　　往诣于十方</p>
<p>　庄严无有殊　　劫中差别见</p>
<p>　一一微尘内　　佛刹如尘数</p>
<p>　菩萨共云集　　国土皆清净</p>
<p>　世尊入涅槃　　彼土庄严灭</p>
<p>　众生无法器　　世界成杂染</p>
<p>　若有佛兴世　　一切悉珍好</p>
<p>　随其心清净　　庄严皆具足</p>
<p>　诸佛神通力　　示现不思议</p>
<p>　是时诸刹海　　一切普清净</p>
<p>尔时普贤菩萨。复告大众言。诸佛子。应知世界海。有世界海微尘数无差别。所谓。一一世界海中。有世界海微尘数。世界无差别。一一世界海中。诸佛出现。所有威力无差别。一一世界海中。一切道场遍十方法界无差别。一一世界海中。一切如来。道场众会无差别。一一世界海中。一切佛光明。遍法界无差别。一一世界海中。一切佛变化。名号无差别。一一世界海中。一切佛音声。普遍世界海。无边劫住无差别。一一世界海中。法轮方便无差别。一一世界海中。一切世界海。普入一尘无差别。一一世界海中。一一微尘。一切三世。诸佛世尊。广大境界。皆于中现无差别。诸佛子。世界海无差别。略说如是。若广说者。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p>　</p>
<p>　一微尘中多刹海　　处所各别悉严净</p>
<p>　如是无量入一中　　一一区分无杂越</p>
<p>　一一尘内难思佛　　随众生心普现前</p>
<p>　一切刹海靡不周　　如是方便无差别</p>
<p>　一一尘中诸树王　　种种庄严悉垂布</p>
<p>　十方国土皆同现　　如是一切无差别</p>
<p>　一一尘内微尘众　　悉共围绕人中主</p>
<p>　出过一切遍世间　　亦不迫隘相杂乱</p>
<p>　一一尘中无量光　　普遍十方诸国土</p>
<p>　悉现诸佛菩提行　　一切刹海无差别</p>
<p>　一一尘中无量身　　变化如云普周遍</p>
<p>　以佛神通导群品　　十方国土亦无别</p>
<p>　一一尘中说众法　　其法清净如轮转</p>
<p>　种种方便自在门　　一切皆演无差别</p>
<p>　一尘普演诸佛音　　充满法器诸众生</p>
<p>　遍住刹海无央劫　　如是音声亦无异</p>
<p>　刹海无量妙庄严　　于一尘中无不入</p>
<p>　如是诸佛神通力　　一切皆由业性起</p>
<p>　一一尘中三世佛　　随其所乐悉令见</p>
<p>　体性无来亦无去　　以愿力故遍世间　</p>
</font>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>