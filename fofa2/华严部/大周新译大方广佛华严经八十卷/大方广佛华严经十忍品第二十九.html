<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经十忍品第二十九</p>
<p>尔时普贤菩萨。告诸菩萨言。佛子。菩萨摩诃萨。有十种忍。若得此忍。则得到于一切菩萨无碍忍地。一切佛法。无碍无尽。何者为十。所谓音声忍。顺忍。无生法忍。如幻忍。如焰忍。如梦忍。如响忍。如影忍。如化忍。如空忍。此十种忍。三世诸佛。已说。今说。当说</p>
<p>佛子。云何为菩萨摩诃萨音声忍。谓闻诸佛所说之法。不惊不怖不畏。深信悟解。爱乐趣向。专心忆念。修习安住。是名菩萨摩诃萨第一音声忍</p>
<p>佛子。云何为菩萨摩诃萨顺忍。谓于诸法。思惟观察。平等无违。随顺了知。令心清净。正住修习。趣入成就。是名菩萨摩诃萨第二顺忍。佛子。云何为菩萨摩诃萨。无生法忍。佛子。此菩萨摩诃萨。不见有少法生。亦不见有少法灭。何以故。若无生则无灭。若无灭则无尽。若无尽则离垢。若离垢则无差别。若无差别则无处所。若无处所则寂静。若寂静则离欲。若离欲则无作。若无作则无愿。若无愿则无住。若无住则无去无来。是名菩萨摩诃萨第三无生法忍</p>
<p>佛子。云何为菩萨摩诃萨如幻忍。佛子。此菩萨摩诃萨。知一切法皆悉如幻。从因缘起。于一法中解多法。于多法中解一法。此菩萨。知诸法如幻已。了达国土。了达众生。了达法界。了达世间平等。了达佛出现平等。了达三世平等。成就种种神通变化。譬如幻。非象非马。非车非步。非男非女。非童男非童女。非树非叶。非华非果。非地非水。非火非风。非昼非夜。非日非月。非半月非一月。非一年非百年。非一劫非多劫。非定非乱。非纯非杂。非一非异。非广非狭。非多非少。非量非无量。非粗非细。非是一切种种众物。种种非幻。幻非种种。然由幻故。示现种种差别之事。菩萨摩诃萨。亦复如是。观一切世间如幻。所谓业世间。烦恼世间。国土世间。法世间。时世间。趣世间。成世间。坏世间。运动世间。造作世间。菩萨摩诃萨。观一切世间如幻时。不见众生生。不见众生灭。不见国土生。不见国土灭。不见诸法生。不见诸法灭。不见过去可分别。不见未来有起作。不见现在一念住。不观察菩提。不分别菩提。不见佛出现。不见佛涅槃。不见住大愿。不见入正住。不出平等性。是菩萨。虽成就佛国土。知国土无差别。虽成就众生界。知众生无差别。虽普观法界。而安住法性寂然不动。虽达三世平等。而不违分别三世法。虽成就蕴处。而永断所依。虽度脱众生。而了知法界平等。无种种差别。虽知一切法远离文字。不可言说。而常说法。辩才无尽。虽不取着化众生事。而不舍大悲。为度一切转于法轮。虽为开示过去因缘。而知因缘性。无有动转。是名菩萨摩诃萨第四如幻忍</p>
<p>佛子。云何为菩萨摩诃萨如焰忍。佛子。此菩萨摩诃萨。知一切世间。同于阳焰。譬如阳焰。无有方所。非内非外。非有非无。非断非常。非一色非种种色。亦非无色。但随世间言说显示。菩萨如是。如实观察。了知诸法。现证一切。令得圆满。是名菩萨摩诃萨第五如焰忍佛子。云何为菩萨摩诃萨如梦忍。佛子。此菩萨摩诃萨。知一切世间如梦。譬如梦。非世间非离世间。非欲界非色界。非无色界。非生非没。非染非净。而有示现。菩萨摩诃萨。亦复如是。知一切世间。悉同于梦。无有变异故。如梦自性故。如梦执着故。如梦性离故。如梦本性故。如梦所现故。如梦无差别故。如梦想分别故。如梦觉时故。是名菩萨摩诃萨第六如梦忍</p>
<p>佛子。云何为菩萨摩诃萨。如响忍。佛子。此菩萨摩诃萨。闻佛说法。观诸法性。修学成就。到于彼岸。知一切音声。悉同于响。无来无去。如是示现。佛子。此菩萨摩诃萨。观如来声。不从内出。不从外出。亦不从于内外而出。虽了此声非内非外。非内外出。而能示现善巧名句。成就演说。譬如谷响。从缘所起。而与法性。无有相违。令诸众生。随类各解。而得修学。如帝释夫人阿修罗女。名曰舍支。于一音中。出千种音。亦不心念。令如是出。菩萨摩诃萨。亦复如是。入无分别界。成就善巧随类之音。于无边世界中。恒转法轮。此菩萨。善能观察一切众生。以广长舌相。而为演说。其声无碍。遍十方土令随所宜闻。法各异。虽知声无起。而普现音声。虽知无所说。而广说诸法。妙音平等。随类各解。悉以智慧。而能了达。是各菩萨摩诃萨第七如响忍</p>
<p>佛子。云何为菩萨摩诃萨如影忍。佛子。此菩萨摩诃萨。非于世间生。非于世间没。非在世间内。非在世间外。非行于世间。非不行世间。非同于世间。非异于世间。非往于世间。非不往世间。非住于世间。非不住世间。非是世间。非出世间。非修菩萨行。非舍于大愿。非实非不实。虽常行一切佛法。而能辨一切世间事。不随世间流。亦不住法流。譬如日月。男子女人。舍宅山林。河泉等物。于油于水。于身于宝。于明镜等。清净物中。而现其影。影与油等。非一非异。非离非合。于川流中。亦不漂度。于池井内。亦不沉没。虽现其中。无所染着。然诸众生。知于此处。有是影现。亦知彼处。无如是影。远物近物。虽皆影现。影不随物。而有近远。菩萨摩诃萨。亦复如是。能知自身。及以他身。一切皆是智之境界。不作二解。谓自他别。而于自国土。于他国土。各各差别。一时普现。如种子中。无有根芽。茎节枝叶。而能生起。如是等事。菩萨摩诃萨。亦复如是。于无二法中。分别二相。善巧方便。通达无碍。是名菩萨摩诃萨第八如影忍。菩萨摩诃萨。成就此忍。虽不往诣十方国土。而能普现一切佛刹。亦不离此。亦不到彼。如影普现。所行无碍。令诸众生。见差别身。同于世间坚实之相。然此差别。即非差别。别与不别。无所障碍。此菩萨。从于如来种性而生。身语及意。清净无碍。故能获得无边色相清净之身佛子。云何为菩萨摩诃萨如化忍。佛子。此菩萨摩诃萨。知一切世间。皆悉如化。所谓一切众生意业化。觉想所起故。一切世间诸行化。分别所起故。一切苦乐颠倒化。妄取所起故。一切世间不实法化。言说所现故。一切烦恼分别化。想念所起故。复有清净调伏化。无分别所现故。于三世不转化。无生平等故。菩萨愿力化。广大修行故。如来大悲化。方便示现故。转法轮方便化。智慧无畏。辩才所说故。菩萨如是。了知世间出世间化。现证知。广大知。无边知。如事知。自在知。真实知。非虚妄见所能倾动。随世所行。亦不失坏。譬如化不从心起。不从心法起。不从业起。不受果报。非世间生。非世间灭。不可随逐。不可揽触。非久住。非须臾住。非行世间。非离世间。不专系一方。不普属诸方。非有量。非无量。不厌不息。非不厌息。非凡非圣。非染非净。非生非死。非智非愚。非见。非不见。非依世间。非入法界。非黠慧。非迟钝。非取非不取。非生死。非涅槃。非有非无有。菩萨如是。善巧方便。行于世间。修菩萨道。了知世法。分身化往。不着世间。不取自身。于世于身。无所分别。不住世间。不离世间。不住于法。不离于法。以本愿故。不弃舍一众生界。不调伏少众生界。不分别法。非不分别。知诸法性无来无去。虽无所有。而满足佛法。了法如化。非有非无。佛子。菩萨摩诃萨。如是安住如化忍时。悉能满足一切诸佛菩提之道。利益众生。是名菩萨摩诃萨第九如化忍。菩萨摩诃萨。成就此忍。凡有所作。悉同于化。譬如化士。于一切佛刹。无所依住。于一切世间。无所取着。于一切佛法。不生分别。而趣佛菩提。无有懈倦。修菩萨行。离诸颠倒。虽无有身。而现一切身。虽无所住。而住众国土。虽无有色。而普现众色。虽不着实际。而明照法性。平等圆满。佛子。此菩萨摩诃萨。于一切法。无所依止。名解脱者。一切过失。悉皆舍离。名调伏者。不动不转。普入一切如来众会。名神通者。于无生法。已得善巧。名无退者。具一切力。须弥铁围。不能为障。名无碍者</p>
<p>佛子。云何为菩萨摩诃萨如空忍。佛子。此菩萨摩诃萨。了一切法界犹如虚空。以无相故。一切世界犹如虚空。以无起故。一切法犹如虚空。以无二故。一切众生行犹如虚空。无所行故。一切佛犹如虚空。无分别故。一切佛力犹如虚空。无差别故。一切禅定犹如虚空。三际平等故。所说一切法犹如虚空。不可言说故。一切佛身犹如虚空。无著无碍故。菩萨如是。以如虚空方便。了一切法皆无所有。佛子。菩萨摩诃萨。以如虚空忍智。了一切法时。得如虚空身。身业。得如虚空语。语业。得如虚空意。意业。譬如虚空一切法依。不生不殁。菩萨摩诃萨。亦复如是。一切法身。不生不殁。譬如虚空。不可破坏。菩萨摩诃萨。亦复如是。智慧诸力。不可破坏。譬如虚空一切世间之所依止。而无所依。菩萨摩诃萨。亦复如是。一切诸法之所依止。而无所依。譬如虚空。无生无灭。能持一切世间生灭。菩萨摩诃萨。亦复如是。无向无得。能示向得。普使世间。修行清净。譬如虚空。无方无隅。而能显现无边方隅。菩萨摩诃萨。亦复如是。无业无报。而能显示种种业报。譬如虚空。非行非住。而能示现种种威仪。菩萨摩诃萨。亦复如是。非行非住。而能分别一切诸行。譬如虚空。非色非非色。而能示现种种诸色。菩萨摩诃萨。亦复如是。非世间色。非出世间色。而能示现一切诸色。譬如虚空。非久非近。而能久住。现一切物。菩萨摩诃萨。亦复如是。非久非近。而能久住。显示菩萨所行诸行。譬如虚空非净非秽。不离净秽。菩萨摩诃萨。亦复如是。非障非无障。不离障无障。譬如虚空一切世间。皆现其前。非现一切世间之前。菩萨摩诃萨。亦复如是。一切诸法。皆现其前。非现一切诸法之前。譬如虚空普入一切。而无边际。菩萨摩诃萨。亦复如是。普入诸法。而菩萨心。无有边际。何以故。菩萨所作。如虚空故。谓所有修习。所有严净。所有成就。皆悉平等。一体一味一种。分量如虚空。清净遍一切处。如是证知一切诸法。于一切法。无有分别。严净一切诸佛国土。圆满一切无所依身。了一切方。无有迷惑。具一切力。不可摧坏。满足一切无边功德。已到一切甚深法处。通达一切波罗蜜道。普坐一切金刚之座。普发一切随类之音。为一切世间。转于法轮。未曾失时。是名菩萨摩诃萨第十如空忍。菩萨摩诃萨。成就此忍。得无来身。以无去故。得无生身。以无灭故。得无动身。以无坏故。得不实身。离虚妄故。得一相身。以无相故。得无量身。佛力无量故。得平等身。同如相故。得无差别身。等观三世故。得至一切处身。净眼等照。无障碍故。得离欲际身。知一切法无合散故。得虚空无边际身。福德藏无尽。如虚空故。得无断无尽法性平等辩才身。知一切法相。唯是一相。无性为性。如虚空故。得无量无碍音声身。无所障碍。如虚空故。得具足一切善巧清净菩萨行身。于一切处。皆无障碍。如虚空故。得一切佛法海次第相续身。不可断绝。如虚空故。得一切佛刹中现无量佛刹身。离诸贪着。如虚空无边故。得示现一切自在法无休息身。如虚空大海。无边际故。得一切不可坏坚固势力身。如虚空任持一切世间故。得诸根明利如金刚坚固不可坏身。如虚空一切劫火。不能烧故。得持一切世间力身。智慧力如虚空故。佛子。是名菩萨摩诃萨十种忍。尔时。普贤菩萨摩诃萨。欲重宣其义。而说颂言</p>
<p>　</p>
<p>　譬如世有人　　闻有宝藏处</p>
<p>　以其可得故　　心生大欢喜</p>
<p>　如是大智慧　　菩萨真佛子</p>
<p>　听闻诸佛法　　甚深寂灭相</p>
<p>　闻此深法时　　其心得安隐</p>
<p>　不惊亦不怖　　亦不生恐畏</p>
<p>　大士求菩提　　闻斯广大音</p>
<p>　心净能堪忍　　于此无疑惑</p>
<p>　自念以闻此　　甚深微妙法</p>
<p>　当成一切智　　人天大导师</p>
<p>　菩萨闻此音　　其心大欢喜</p>
<p>　发生坚固意　　愿求诸佛法</p>
<p>　以乐菩提故　　其心渐调伏</p>
<p>　令信益增长　　于法无违谤</p>
<p>　是故闻此音　　其心得堪忍</p>
<p>　安住而不动　　修行菩萨行</p>
<p>　为求菩提故　　专行向彼道</p>
<p>　精进无退转　　不舍众善轭</p>
<p>　以求菩提故　　其心无恐畏</p>
<p>　闻法增勇猛　　供佛令欢喜</p>
<p>　如有大福人　　获得真金藏</p>
<p>　随身所应服　　造作庄严具</p>
<p>　菩萨亦如是　　闻此甚深义</p>
<p>　思惟增智海　　以修随顺法</p>
<p>　法有亦顺知　　法无亦顺知</p>
<p>　随彼法如是　　如是知诸法</p>
<p>　成就清净心　　明彻大欢喜</p>
<p>　知法从缘起　　勇猛勤修习</p>
<p>　平等观诸法　　了知其自性</p>
<p>　不违佛法藏　　普觉一切法</p>
<p>　志乐常坚固　　严净佛菩提</p>
<p>　不动如须弥　　一心求正觉</p>
<p>　以发精进意　　复修三昧道</p>
<p>　无量劫勤行　　未曾有退失</p>
<p>　菩萨所入法　　是佛所行处</p>
<p>　于此能了知　　其心无厌怠</p>
<p>　如无等所说　　平等观诸法</p>
<p>　非不平等忍　　能成平等智</p>
<p>　随顺佛所说　　成就此忍门</p>
<p>　如法而了知　　亦不分别法</p>
<p>　三十三天中　　所有诸天子</p>
<p>　共同一器食　　所食各不同</p>
<p>　所食种种食　　不从十方来</p>
<p>　如其所修业　　自然咸在器</p>
<p>　菩萨亦如是　　观察一切法</p>
<p>　悉从因缘起　　无生故无灭</p>
<p>　无灭故无尽　　无尽故无染</p>
<p>　于世变异法　　了知无变异</p>
<p>　无异则无处　　无处则寂灭</p>
<p>　其心无染着　　愿度诸群生</p>
<p>　专念于佛法　　未尝有散动</p>
<p>　而以悲愿心　　方便行于世</p>
<p>　勤求于十力　　处世而不住</p>
<p>　无去亦无来　　方便善说法</p>
<p>　此忍最为上　　了法无有尽</p>
<p>　入于真法界　　实亦无所入</p>
<p>　菩萨住此忍　　普见诸如来</p>
<p>　同时与授记　　斯名受佛职</p>
<p>　了达三世法　　寂灭清净相</p>
<p>　而能化众生　　置于善道中</p>
<p>　世间种种法　　一切皆如幻</p>
<p>　若能如是知　　其心无所动</p>
<p>　诸业从心生　　故说心如幻</p>
<p>　若离此分别　　普灭诸有趣</p>
<p>　譬如工幻师　　普现诸色像</p>
<p>　徒令众贪乐　　毕竟无所得</p>
<p>　世间亦如是　　一切皆如幻</p>
<p>　无性亦无生　　示现有种种</p>
<p>　度脱诸众生　　令知法如幻</p>
<p>　众生不异幻　　了幻无众生</p>
<p>　众生及国土　　三世所有法</p>
<p>　如是悉无余　　一切皆如幻</p>
<p>　幻作男女形　　及象马牛羊</p>
<p>　屋宅池泉类　　园林华果等</p>
<p>　幻物无知觉　　亦无有住处</p>
<p>　毕竟寂灭相　　但随分别现</p>
<p>　菩萨能如是　　普见诸世间</p>
<p>　有无一切法　　了达悉如幻</p>
<p>　众生及国土　　种种业所造</p>
<p>　入于如幻际　　于彼无依着</p>
<p>　如是得善巧　　寂灭无戏论</p>
<p>　住于无碍地　　普现大威力</p>
<p>　勇猛诸佛子　　随顺入妙法</p>
<p>　善观一切想　　缠网于世间</p>
<p>　众想如阳焰　　令众生倒解</p>
<p>　菩萨善知想　　舍离一切倒</p>
<p>　众生各别异　　形类非一种</p>
<p>　了达皆是想　　一切无真实</p>
<p>　十方诸众生　　皆为想所覆</p>
<p>　若舍颠倒见　　则灭世间想</p>
<p>　世间如阳焰　　以想有差别</p>
<p>　知世住于想　　远离三颠倒</p>
<p>　譬如热时焰　　世见谓为水</p>
<p>　水实无所有　　智者不应求</p>
<p>　众生亦复然　　世趣皆无有</p>
<p>　如焰住于想　　无碍心境界</p>
<p>　若离于诸想　　亦离诸戏论</p>
<p>　愚痴着想者　　悉令得解脱</p>
<p>　远离憍慢心　　除灭世间想</p>
<p>　住尽无尽处　　是菩萨方便</p>
<p>　菩萨了世法　　一切皆如梦</p>
<p>　非处非无处　　体性恒寂灭</p>
<p>　诸法无分别　　如梦不异心</p>
<p>　三世诸世间　　一切悉如是</p>
<p>　梦体无生灭　　亦无有方所</p>
<p>　三界悉如是　　见者心解脱</p>
<p>　梦不在世间　　不在非世间</p>
<p>　此二不分别　　得入于忍地</p>
<p>　譬如梦中见　　种种诸异相</p>
<p>　世间亦如是　　与梦无差别</p>
<p>　住于梦定者　　了世皆如梦</p>
<p>　非同非是异　　非一非种种</p>
<p>　众生诸刹业　　杂染及清净</p>
<p>　如是悉了知　　与梦皆平等</p>
<p>　菩萨所行行　　及以诸大愿</p>
<p>　明了皆如梦　　与世亦无别</p>
<p>　了世皆空寂　　不坏于世法</p>
<p>　譬如梦所见　　长短等诸色</p>
<p>　是名如梦忍　　因此了世法</p>
<p>　疾成无碍智　　广度诸群生</p>
<p>　修行如是行　　出生广大解</p>
<p>　巧知诸法性　　于法心无著</p>
<p>　一切诸世间　　种种诸音声</p>
<p>　非内亦非外　　了之悉如响</p>
<p>　如闻种种响　　心不生分别</p>
<p>　菩萨闻音声　　其心亦如是</p>
<p>　瞻仰诸如来　　及听说法音</p>
<p>　演契经无量　　虽闻无所著</p>
<p>　如响无来处　　所闻声亦然</p>
<p>　而能分别法　　与法无乖谬</p>
<p>　善了诸音声　　于声不分别</p>
<p>　知声悉空寂　　普出清净音</p>
<p>　了法不在言　　善入无言际</p>
<p>　而能示言说　　如响遍世间</p>
<p>　了知言语道　　具足音声分</p>
<p>　知声性空寂　　以世言音说</p>
<p>　如世所有音　　示同分别法</p>
<p>　其音悉周遍　　开悟诸群生</p>
<p>　菩萨获此忍　　净音化世间</p>
<p>　善巧说三世　　于世无所著</p>
<p>　为欲利世间　　专意求菩提</p>
<p>　而常入法性　　于彼无分别</p>
<p>　普观诸世间　　寂灭无体性</p>
<p>　而恒为饶益　　修行意不动</p>
<p>　不住于世间　　不离于世间</p>
<p>　于世无所依　　依处不可得</p>
<p>　了知世间性　　于性无染着</p>
<p>　虽不依世间　　化世令超度</p>
<p>　世间所有法　　悉知其自性</p>
<p>　了法无有二　　无二亦无著</p>
<p>　心不离世间　　亦不住世间</p>
<p>　非于世间外　　修行一切智</p>
<p>　譬如水中影　　非内亦非外</p>
<p>　菩萨求菩提　　了世非世间</p>
<p>　不于世住出　　以世不可说</p>
<p>　亦不在内外　　如影现世间</p>
<p>　入此甚深义　　离垢悉明彻</p>
<p>　不舍本誓心　　普照智慧灯</p>
<p>　世间无边际　　智入悉齐等</p>
<p>　普化诸群生　　令其舍众着</p>
<p>　观察甚深法　　利益群生众</p>
<p>　从此入于智　　修行一切道</p>
<p>　菩萨观诸法　　谛了悉如化</p>
<p>　而行如化行　　毕竟永不舍</p>
<p>　随顺化自性　　修习菩提道</p>
<p>　一切法如化　　菩萨行亦然</p>
<p>　一切诸世间　　及以无量业</p>
<p>　平等悉如化　　毕竟住寂灭</p>
<p>　三世所有佛　　一切亦如化</p>
<p>　本愿修诸行　　变化成如来</p>
<p>　佛以大慈悲　　度脱化众生</p>
<p>　度脱亦如化　　化力为说法</p>
<p>　知世皆如化　　不分别世间</p>
<p>　化事种种殊　　皆由业差别</p>
<p>　修习菩提行　　庄严于化藏</p>
<p>　无量善庄严　　如业作世间</p>
<p>　化法离分别　　亦不分别法</p>
<p>　此二俱寂灭　　菩萨行如是</p>
<p>　化海了于智　　化性印世间</p>
<p>　化非生灭法　　智慧亦如是</p>
<p>　第十忍明观　　众生及诸法</p>
<p>　体性皆寂灭　　如空无处所</p>
<p>　获此如空智　　永离诸取着</p>
<p>　如空无种种　　于世无所碍</p>
<p>　成就空忍力　　如空无有尽</p>
<p>　境界如虚空　　不作空分别</p>
<p>　虚空无体性　　亦复非断灭</p>
<p>　亦无种种别　　智力亦如是</p>
<p>　虚空无初际　　亦复无中后</p>
<p>　其量不可得　　菩萨智亦然</p>
<p>　如是观法性　　一切如虚空</p>
<p>　无生亦无灭　　菩萨之所得</p>
<p>　自住如空法　　复为众生说</p>
<p>　降伏一切魔　　皆斯忍方便</p>
<p>　世间相差别　　皆空无有相</p>
<p>　入于无相处　　诸相悉平等</p>
<p>　唯以一方便　　普入众世间</p>
<p>　谓知三世法　　悉等虚空性</p>
<p>　智慧与音声　　及以菩萨身</p>
<p>　其性如虚空　　一切皆寂灭</p>
<p>　如是十种忍　　佛子所修行</p>
<p>　其心善安住　　广为众生说</p>
<p>　于此善修学　　成就广大力</p>
<p>　法力及智力　　为菩提方便</p>
<p>　通达此忍门　　成就无碍智</p>
<p>　超过一切众　　转于无上轮</p>
<p>　所修广大行　　其量不可得</p>
<p>　调御师智海　　乃能分别知</p>
<p>　舍我而修行　　入于深法性</p>
<p>　心常住净法　　以是施群生</p>
<p>　众生及刹尘　　尚可知其数</p>
<p>　菩萨诸功德　　无能度其限</p>
<p>　菩萨能成就　　如是十种忍</p>
<p>　智慧及所行　　众生莫能测</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 