<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第七十</p>
<p>　　　　于阗国三藏实叉难陀奉　制译</p>
<p>　　入法界品第三十九之十一</p>
<p>尔时善财童子。于喜目观察众生夜神所。闻普喜幢解脱门。信解趣入。了知随顺。思惟修习。念善知识所有教诲。心无暂舍。诸根不散。一心愿得见善知识。普于十方。勤求匪懈。愿常亲近。生诸功德。与善知识同一善根。得善知识巧方便行。依善知识。入精进海。于无量劫。常不远离。作是愿已。往诣普救众生妙德夜神所。时彼夜神。为善财童子。示现菩萨。调伏众生解脱神力。以诸相好。庄严其身。于两眉间放大光明。名智灯普照清净幢。无量光明以为眷属。其光普照一切世间。照世间已。入善财顶。充满其身。善财尔时。即得究竟清净轮三昧。得此三昧已。悉见二神两处中间。所有一切地尘水尘。及以火尘。金刚摩尼。众宝微尘。华香璎珞。诸庄严具。如是一切所有微尘。一一尘中。各见佛刹微尘数世界成坏。及见一切地水火风诸大积聚。亦见一切世界接连。皆以地轮。任持而住。种种山海。种种河池。种种树林。种种宫殿。所谓天宫殿。龙宫殿。夜叉宫殿。乃至摩睺罗伽。人非人等。宫殿屋宅。地狱畜生。阎罗王界。一切住处。诸趣轮转。生死往来。随业受报。各各差别。靡不悉见。又见一切世界差别。所谓或有世界杂秽。或有世界清净。或有世界趣杂秽。或有世界趣清净。或有世界杂秽清净。或有世界清净杂秽。或有世界一向清净。或有世界其形平正。或有覆住。或有侧住。如是等一切世界。一切趣中。悉见此普救众生夜神。于一切时一切处。随诸众生形貌言辞行解差别。以方便力。普现其前。随宜化度。令地狱众生免诸苦毒。令畜生众生不相食啖。令饿鬼众生无有饥渴。令诸龙等离一切怖。令欲界众生离欲界苦。令人趣众生离暗夜怖。毁呰怖。恶名怖。大众怖。不活怖。死怖。恶道怖。断善根怖。退菩提心怖。遇恶知识怖。离善知识怖。堕二乘地怖。种种生死怖。异类众生同住怖。恶时受生怖。恶种族中受生怖。造恶业怖。业烦恼障怖。执着诸想系缚怖。如是等怖。悉令舍离。又见一切众生。卵生胎生。湿生化生。有色无色。有想无想。非有想非无想。普现其前。常勤救护。为成就菩萨大愿力故。深入菩萨三昧力故。坚固菩萨神通力故。出生普贤行愿力故。增广菩萨大悲海故。得普覆众生无碍大慈故。得普与众生无量喜乐故。得普摄一切众生智慧方便故。得菩萨广大解脱自在神通故。严净一切佛刹故。觉了一切诸法故。供养一切诸佛故。受持一切佛教故。积集一切善根修一切妙行故。入一切众生心海而无障碍故。知一切众生诸根教化成熟故。净一切众生信解除其恶障故。破一切众生无知黑闇故。令得一切智清净光明故。时善财童子。见此夜神如是神力不可思议甚深境界。普现调伏一切众生菩萨解脱已。欢喜无量。头面作礼。一心瞻仰。时彼夜神即舍菩萨庄严之相。还复本形。而不舍其自在神力。尔时善财童子。恭敬合掌。却住一面以偈赞曰</p>
<p>　</p>
<p>　我善财得见　　如是大神力</p>
<p>　其心生欢喜　　说偈而赞叹</p>
<p>　我见尊妙身　　众相以庄严</p>
<p>　譬如空中星　　一切悉严净</p>
<p>　所放殊胜光　　无量刹尘数</p>
<p>　种种微妙色　　普照于十方</p>
<p>　一一毛孔放　　众生心数光</p>
<p>　一一光明端　　皆出宝莲华</p>
<p>　华中出化身　　能灭众生苦</p>
<p>　光中出妙香　　普熏于众生</p>
<p>　复雨种种华　　供养一切佛</p>
<p>　两眉放妙光　　量与须弥等</p>
<p>　普触诸含识　　令灭愚痴闇</p>
<p>　口放清净光　　譬如无量日</p>
<p>　普照于广大　　毗卢舍那境</p>
<p>　眼放清净光　　譬如无量月</p>
<p>　普照十方刹　　悉灭世痴翳</p>
<p>　现化种种身　　相状等众生</p>
<p>　充满十方界　　度脱三有海</p>
<p>　妙身遍十方　　普现众生前</p>
<p>　灭除水火贼　　王等一切怖</p>
<p>　我承喜目教　　今得诣尊所</p>
<p>　见尊眉间相　　放大清净光</p>
<p>　普照十方海　　悉灭一切闇</p>
<p>　显现神通力　　而来入我身</p>
<p>　我遇圆满光　　心生大欢喜</p>
<p>　得总持三昧　　普见十方佛</p>
<p>　我于所经处　　悉见诸微尘</p>
<p>　一一微尘中　　各见尘数刹</p>
<p>　或有无量刹　　一切咸浊秽</p>
<p>　众生受诸苦　　常悲叹号泣</p>
<p>　或有染净刹　　少乐多忧苦</p>
<p>　示现三乘像　　往彼而救度</p>
<p>　或有净染刹　　众生所乐见</p>
<p>　菩萨常充满　　住持诸佛法</p>
<p>　一一微尘中　　无量净刹海</p>
<p>　毗卢遮那佛　　往劫所严净</p>
<p>　佛于一切刹　　悉坐菩提树</p>
<p>　成道转法轮　　度脱诸群生</p>
<p>　我见普救天　　于彼无量刹</p>
<p>　一切诸佛所　　普皆往供养　</p>
<p>尔时善财童子。说此颂已。白普救众生妙德夜神言。天神。今此解脱甚深希有。其名何等。得此解脱。其已久如。修何等行而得清净。夜神言。善男子。是处难知。诸天及人一切二乘。所不能测。何以故。此是住普贤菩萨行者境界故。住大悲藏者境界故。救护一切众生者境界故。能净一切三恶八难者境界故。能于一切佛刹中绍隆佛种不断者境界故。能住持一切佛法者境界故。能于一切劫修菩萨行成满大愿海者境界故。能于一切法界海以清净智光灭无明闇障者境界故。能以一念智慧光明普照一切三世方便海者境界故。我承佛力。今为汝说。善男子。乃往古世。过佛刹微尘数劫。尔时有劫。名圆满清净。世界名毗卢遮那大威德。有须弥山微尘数如来。于中出现。其佛世界。以一切香王摩尼宝为体。众宝庄严。住无垢光明摩尼王海上。其形正圆。净秽合成。一切严具帐云。而覆其上。一切庄严摩尼轮山。千匝围绕。有十万亿那由他四天下。皆妙庄严。或有四天下恶业众生。于中止住。或有四天下杂业众生。于中止住。或有四天下善根众生。于中止住。或有四天下一向清净诸大菩萨之所止住。此界东际轮围山侧。有四天下。名宝灯华幢。国界清净。饮食丰足。不藉耕耘而生稻粱。宫殿楼阁。悉皆奇妙。诸如意树。处处行列。种种香树恒出香云。种种鬘树恒出鬘云。种种华树常雨妙华。种种宝树出诸奇宝。无量色光周匝照耀。诸音乐树出诸音乐。随风吹动演妙音声。日月光明摩尼宝王。普照一切。昼夜受乐。无时间断。此四天下。有百万亿那由他诸王国土。一一国土。有千大河周匝围绕。一一皆以妙华覆上。随流漂动。出天乐音。一切宝树列植其岸。种种珍奇以为严饰。舟船来往。称情戏乐。一一河间有百万亿城。一一城有百万亿那由他聚落。如是一切城邑聚落。各有无量百千亿那由他宫殿园林。周匝围绕。此四天下阎浮提内。有一国土。名宝华灯。安隐丰乐。人民炽盛。其中众生。具行十善。有转轮王。于中出现。名毗卢遮那妙宝莲华髻。于莲华中。忽然化生。三十二相以为严好。七宝具足王四天下。恒以正法教导群生。王有千子。端正勇健。能伏怨敌。百万亿那由他宫人采女。皆悉与王同种善根。同修诸行。同时诞生。端正姝妙。犹如天女。身真金色。常放光明。诸毛孔中。恒出妙香。良臣猛将。具足十亿。王有正妃。名圆满面。是王女宝。端正殊特。皮肤金色。目发绀青。言同梵音。身有天香。常放光明。照千由旬。其有一女。名普智焰妙德眼。形体端严。色相殊美。众生见者。情无厌足。尔时众生。寿命无量。或有不定而中夭者。种种形色。种种音声。种种名字。种种族姓。愚智勇怯。贫富苦乐。无量品类。皆悉不同。时或有人。语余人言。我身端正。汝形鄙陋。作是语已。递相毁辱。集不善业。以是业故。寿命色力。一切乐事。悉皆损减。时彼城北有菩提树。名普光法云音幢。以念念出现一切如来道场庄严坚固摩尼王。而为其根。一切摩尼。以为其干。众杂妙宝。以为其叶。次第分布。并相称可。四方上下。圆满庄严。放宝光明。出妙音声。说一切如来甚深境界。于彼树前。有一香池。名宝华光明。演法雷音。妙宝为岸。百万亿那由他宝树围绕。一一树形。如菩提树。众宝璎珞。周匝垂下。无量楼阁。皆宝所成。周遍道场。以为严饰。彼香池内出大莲华。名普现三世一切如来庄严境界云。须弥山微尘数佛。于中出现。其第一佛。名普智宝焰妙德幢。于此华上。最初得阿耨多罗三藐三菩提。无量千岁。演说正法。成熟众生。其彼如来。未成佛时。十千年前。此大莲华。放净光明。名现诸神通成熟众生。若有众生。遇斯光者。心自开悟。无所不了。知十千年后。佛当出现。九千年前。放净光明。名一切众生离垢灯。若有众生。遇斯光者。得清净眼。见一切色。知九千年后。佛当出现。八千年前。放大光明。名一切众生业果音。若有众生。遇斯光者。悉得自知诸业果报。知八千年后。佛当出现。七千年前。放大光明。名生一切善根音。若有众生遇斯光者。一切诸根。悉得圆满。知七千年后。佛当出现。六千年前。放大光明。名佛不思议境界音。若有众生。遇斯光者。其心广大。普得自在。知六千年后。佛当出现。五千年前。放大光明。名严净一切佛刹音。若有众生。遇斯光者。悉见一切清净佛土。知五千年后。佛当出现。四千年前。放大光明。名一切如来境界无差别灯。若有众生。遇斯光者。悉能往觐一切诸佛。知四千年后。佛当出现。三千年前。放大光明。名三世明灯。若有众生。遇斯光者。悉能现见一切如来诸本事海。知三千年后。佛当出现。二千年前。放大光明。名如来离翳智慧灯。若有众生。遇斯光者。则得普眼见一切如来神变。一切诸佛国土。一切世界众生。知二千年后。佛当出现。一千年前。放大光明。名令一切众生见佛集诸善根。若有众生。遇斯光者。则得成就见佛三昧。知一千年后。佛当出现。次七日前。放大光明。名一切众生欢喜音。若有众生。遇斯光者。得普见诸佛生大欢喜。知七日后。佛当出现。满七日已。一切世界。悉皆震动。纯净无染。念念普现十方一切清净佛刹。亦现彼刹种种庄严。若有众生。根性淳熟。应见佛者。咸诣道场。尔时彼世界中。一切轮围。一切须弥。一切诸山。一切大海。一切地。一切城。一切垣墙。一切宫殿。一切音乐。一切语言。皆出音声。赞说一切诸佛如来神力境界。又出一切香云。一切烧香云。一切末香云。一切香摩尼形像云。一切宝焰云。一切焰藏云。一切摩尼衣云。一切璎珞云。一切妙华云。一切如来光明云。一切如来圆光云。一切音乐云。一切如来愿声云。一切如来言音海云。一切如来相好云。显示如来出现世间不思议相。善男子。此普照三世一切如来庄严境界大宝莲华王。有十佛刹微尘数莲华周匝围绕。诸莲华内。悉有摩尼宝藏师子之座。一一座上。皆有菩萨。结跏趺坐。善男子。彼普智宝焰妙德幢王如来。于此。成阿耨多罗三藐三菩提时。即于十方一切世界中。成阿耨多罗三藐三菩提。随众生心。悉现其前。为转法轮。于一一世界。令无量众生。离恶道苦。令无量众生。得生天中。令无量众生。住于声闻辟支佛地。令无量众生。成就出离菩提之行。令无量众生。成就勇猛幢菩提之行。令无量众生。成就法光明菩提之行。令无量众生。成就清净根菩提之行。令无量众生。成就平等力菩提之行。令无量众生。成就入法城菩提之行。令无量众生。成就遍至一切处不可坏神通力菩提之行。令无量众生。入普门方便道菩提之行。令无量众生。安住三昧门菩提之行。令无量众生。成就缘一切清净境界菩提之行。令无量众生。发菩提心。令无量众生。住菩萨道。令无量众生。安住清净波罗蜜道。令无量众生。住菩萨初地。令无量众生。住菩萨二地乃至十地。令无量众生。入于菩萨殊胜行愿。令无量众生。安住普贤清净行愿。善男子。彼普智宝焰妙德幢如来。现如是不思议自在神力。转法轮时。于彼一一诸世界中。随其所应。念念调伏无量众生。时普贤菩萨。知宝华灯王城中众生。自恃色貌及诸境界。而生憍慢。陵蔑他人。化现妙身。端正殊特。往诣彼城。放大光明。普照一切。令彼圣王及诸妙宝。日月星宿。众生身等。一切光明。悉皆不现。譬如日出众景夺曜。亦如聚墨对阎浮金。时诸众生。咸作是言。此为是谁。为天为梵。今放此光。令我等身所有光色。皆不显现。种种思惟无能解了。尔时普贤菩萨。在彼轮王宝宫殿上虚空中住。而告之言。大王当知今汝国中。有佛兴世。在普光明法云音幢菩提树下。时圣王女。莲华妙眼。见普贤菩萨所现色身光明自在。及闻身上诸庄严具所出妙音。心生欢喜。作如是念。愿我所有一切善根。得如是身。如是庄严。如是相好。如是威仪。如是自在。今此大圣。能于众生生死长夜黑闇之中。放大光明。开示如来出兴于世。愿令于我亦得如是。为诸众生作智光明。破彼所有无知黑闇。愿我所在受生之处。常得不离此善知识。善男子。时转轮王。与其宝女千子眷属。大臣辅佐。四种兵众。及其城内。无量人民。前后围绕。以王神力。俱升虚空。高一由旬。放大光明。照四天下。普使一切。咸得瞻仰。欲令众生俱往见佛。以偈赞曰</p>
<p>　</p>
<p>　如来出世间　　普救诸群生</p>
<p>　汝等应速起　　往诣导师所</p>
<p>　无量无数劫　　乃有佛兴世</p>
<p>　演说深妙法　　饶益一切众</p>
<p>　佛观诸世间　　颠倒常痴惑</p>
<p>　轮回生死苦　　而起大悲心</p>
<p>　无数亿千劫　　修习菩提行</p>
<p>　为欲度众生　　斯由大悲力</p>
<p>　头目手足等　　一切悉能舍</p>
<p>　为求菩提故　　如是无量劫</p>
<p>　无量亿千劫　　导师难可遇</p>
<p>　见闻若承事　　一切无空过</p>
<p>　今当共汝等　　往观调御尊</p>
<p>　坐于如来座　　降魔成正觉</p>
<p>　瞻仰如来身　　放演无量光</p>
<p>　种种微妙色　　除灭一切暗</p>
<p>　一一毛孔中　　放光不思议</p>
<p>　普照诸群生　　咸令大欢喜</p>
<p>　汝等咸应发　　广大精进心</p>
<p>　诣彼如来所　　恭敬而供养　</p>
<p>尔时转轮圣王。说偈赞佛。开悟一切众生已。从轮王善根。出十千种大供养云。往诣道场。向如来所。所谓一切宝盖云。一切华帐云。一切宝衣云。一切宝铃网云。一切香海云。一切宝座云。一切宝幢云。一切宫殿云。一切妙华云。一切诸庄严具云。于虚空中。周遍严饰。到已顶礼普智宝焰妙德幢王如来足。绕无量百千匝。即于佛前坐普照十方宝莲华座。时转轮王女。普智焰妙德眼。即解身上诸庄严具。持以散佛。时庄严具。于虚空中。变成宝盖。宝网垂下。龙王执持。一切宫殿。于中间列。十种宝盖。周匝围绕。形如楼阁。内外清净。诸璎珞云。及诸宝树。香海摩尼。以为庄严。于此盖中。有菩提树。枝叶荣茂。普覆法界。念念示现无量庄严。毗卢遮那如来。坐此树下。有不可说佛刹微尘数菩萨。前后围绕。皆从普贤行愿出生。住诸菩萨无差别住。亦见有一切诸世间主。亦见如来自在神力。又见一切诸劫次第世界成坏。又亦见彼一切世界。一切诸佛。出兴次第。又亦见彼一切世界一一皆有普贤菩萨。供养于佛。调伏众生。又亦见彼一切菩萨。莫不皆在普贤身中。亦见自身在其身内。亦见其身在一切如来前。一切普贤前。一切菩萨前。一切众生前。又亦见彼一切世界。一一各有佛刹微尘数世界。种种际畔。种种任持。种种形状。种种体性。种种安布。种种庄严。种种清净。种种庄严云。而覆其上。种种劫名。种种佛兴。种种三世。种种方处。种种住法界。种种入法界。种种住虚空。种种如来菩提场。种种如来神通力。种种如来师子座。种种如来大众海。种种如来众差别。种种如来巧方便。种种如来转法轮。种种如来妙音声。种种如来言说海。种种如来契经云。既见是已。其心清净。生大欢喜。普智宝焰妙德幢王如来。为说修多罗。名一切如来转法轮。十佛刹微尘数修多罗。而为眷属。时彼女人。闻此经已。则得成就十千三昧门。其心柔软。无有粗强。如初受胎。如始诞生。如娑罗树初始生芽。彼三昧心。亦复如是。所谓现见一切佛三昧。普照一切刹三昧。入一切三世门三昧。说一切佛法轮三昧。知一切佛愿海三昧。开悟一切众生令出生死苦三昧。常愿破一切众生闇三昧。常愿灭一切众生苦三昧。常愿生一切众生乐三昧。教化一切众生不生疲厌三昧。一切菩萨无障碍幢三昧。普诣一切清净佛刹三昧。得如是等十千三昧已。复得妙定心。不动心。欢喜心。安慰心。广大心。顺善知识心。缘甚深一切智心。住广大方便海心。舍离一切执着心。不住一切世间境界心。入如来境界心。普照一切色海心。无恼害心。无高倨心。无疲倦心。无退转心。无懈怠心。思惟诸法自性心。安住一切法门海心。观察一切法门海心。了知一切众生海心。救护一切众生海心。普照一切世界海心。普生一切佛愿海心。悉破一切障山心。积集福德助道心。现见诸佛十力心。普照菩萨境界心。增长菩萨助道心。遍缘一切方海心。一心思惟普贤大愿。发一切如来十佛刹微尘数愿海。愿严净一切佛国。愿调伏一切众生。愿遍知一切法界。愿普入一切法界海。愿于一切佛刹。尽未来际劫。修菩萨行。愿尽未来际劫。不舍一切菩萨行。愿得亲近一切如来。愿得承事一切善友。愿得供养一切诸佛。愿于念念中。修菩萨行。增一切智。无有间断。发如是等十佛刹微尘数愿海。成就普贤所有大愿。时彼如来。复为其女。开示演说发心已来所集善根。所修妙行。所得大果。令其开悟成就如来所有愿海。一心趣向一切智位。善男子。复于此前。过十大劫。有世界。名日轮光摩尼。佛号因陀罗幢妙相。此妙眼女。于彼如来遗法之中。普贤菩萨。劝其修补莲华座上。故坏佛像。既修补已。而复彩画。既彩画已。复宝庄严。发阿耨多罗三藐三菩提心。善男子。我念过去。由普贤菩萨善知识故。种此善根。从是已来。不堕恶趣。常于一切天王人王种族中生。端正可喜。众相圆满。令人乐见。常见于佛。常得亲近普贤菩萨。乃至于今。示导开悟。成熟于我。令生欢喜。善男子。于意云何。尔时毗卢遮那藏妙宝莲华髻转轮圣王者。岂异人乎。今弥勒菩萨是。时王妃圆满面者。寂静音海夜神是。今所住处。去此不远。时妙德眼童女者。即我身是我于彼时身为童女。普贤菩萨。劝我修补莲华座像。以为无上菩提因缘。令我发于阿耨多罗三藐三菩提心。我于彼时。初始发心。次复引导。令我得见妙德幢佛。解身璎珞。散佛供养。见佛神力。闻佛说法。即得菩萨普现一切世间调伏众生解脱门。于念念中。见须弥山微尘数佛。亦见彼佛道场众会清净国土。我皆尊重。恭敬供养。听闻说法。依教修行。善男子。过彼毗卢遮那大威德世界圆满清净劫已。次有世界。名宝轮妙庄严。劫名大光。有五百佛。于中出现。我皆承事恭敬供养。其最初佛。名大悲幢。初出家时。我为夜神。恭敬供养。次有佛出。名金刚那罗延幢。我为转轮王。恭敬供养。其佛为我。说修多罗。名一切佛出现。十佛刹微尘数修多罗。以为眷属。次有佛出。名金刚无碍德。我于彼时。为转轮王。恭敬供养。其佛为我。说修多罗。名普照一切众生根。须弥山微尘数修多罗。而为眷属。我皆受持。次有佛出。名火焰山妙庄严。我于彼时。为长者女。其佛为我。说修多罗。名普照三世藏。阎浮提微尘数修多罗。而为眷属。我皆听闻。如法受持。次有佛出。名一切法海高胜王。我为阿修罗王。恭敬供养。其佛为我。说修多罗。名分别一切法界。五百修多罗。而为眷属。我皆听闻。如法受持。次有佛出。名海岳法光明。我为龙王女。雨如意摩尼宝云。而为供养。其佛为我。说修多罗。名增长欢喜海。百万亿修多罗。而为眷属。我皆听闻。如法受持。次有佛出。名宝焰山灯。我为海神。雨宝莲华云。恭敬供养。其佛为我。说修多罗。名法界方便海光明佛刹微尘数修多罗。而为眷属。我皆听闻。如法受持次有佛出。名功德海光明轮。我于彼时为五通仙。现大神通六万诸仙。前后围绕。雨香华云而为供养。其佛为我。说修多罗。名无著法灯。六万修多罗。而为眷属。我皆听闻。如法受持。次有佛出。名毗卢遮那功德藏。我于彼时。为主地神。名出生平等义。与无量地神俱。雨一切宝树。一切摩尼藏。一切宝璎珞云。而为供养。其佛为我。说修多罗。名出生一切如来智藏。无量修多罗。而为眷属。我皆听闻。受持不忘。善男子。如是次第。其最后佛。名充满虚空法界妙德灯。我为妓女。名曰美颜。见佛入城。歌舞供养。承佛神力。踊在空中。以千偈颂。赞叹于佛。佛为于我。放眉间光。名庄严法界大光明。遍触我身。我蒙光已。即得解脱门。名法界方便不退藏。善男子。此世界中。有如是等佛刹微尘数劫。一切如来。于中出现。我皆承事。恭敬供养。彼诸如来。所说正法。我皆忆念。乃至不忘一文一句。于彼一一诸如来所。称扬赞叹一切佛法。为无量众生。广作利益。于彼一一诸如来所。得一切智光明。现三世法界海。入一切普贤行。善男子。我依一切智光明故于念念中。见无量佛。既见佛已。先所未得。先所未见。普贤诸行。悉得成满。何以故。以得一切智光明故。尔时普救众生夜神欲重明此解脱义。承佛神力。为善财童子。而说颂言</p>
<p>　</p>
<p>　善财听我说　　甚深难见法</p>
<p>　普照于三世　　一切差别门</p>
<p>　如我初发心　　专求佛功德</p>
<p>　所入诸解脱　　汝今应谛听</p>
<p>　我念过去世　　过刹微尘劫</p>
<p>　次前有一劫　　名圆满清净</p>
<p>　是时有世界　　名为遍照灯</p>
<p>　须弥尘数佛　　于中出兴世</p>
<p>　初佛名智焰　　次佛名法幢</p>
<p>　第三法须弥　　第四德师子</p>
<p>　第五寂静王　　第六灭诸见</p>
<p>　第七高名称　　第八大功德</p>
<p>　第九名胜日　　第十名月面</p>
<p>　于此十佛所　　最初悟法门</p>
<p>　从此后次第　　复有十佛出</p>
<p>　初名虚空处　　第二名普光</p>
<p>　三名住诸方　　四名正念海</p>
<p>　五名高胜光　　六名须弥云</p>
<p>　七名法焰佛　　八名山胜佛</p>
<p>　九名大悲华　　十名法界华</p>
<p>　此十出现时　　第二悟法门</p>
<p>　从此后次第　　复有十佛出</p>
<p>　第一光幢佛　　第二智慧佛</p>
<p>　第三心义佛　　第四德主佛</p>
<p>　第五天慧佛　　第六慧王佛</p>
<p>　第七胜智佛　　第八光王佛</p>
<p>　第九勇猛佛　　第十莲华佛</p>
<p>　于此十佛所　　第三悟法门</p>
<p>　从此后次第　　复有十佛出</p>
<p>　第一宝焰山　　第二功德海</p>
<p>　第三法光明　　第四莲华藏</p>
<p>　第五众生眼　　第六香光宝</p>
<p>　七须弥功德　　八乾闼婆王</p>
<p>　第九摩尼藏　　第十寂静色</p>
<p>　从此后次第　　复有十佛出</p>
<p>　初佛广大智　　次佛宝光明</p>
<p>　第三虚空云　　第四殊胜相</p>
<p>　第五圆满戒　　第六那罗延</p>
<p>　第七须弥德　　第八功德轮</p>
<p>　第九无胜幢　　第十大树山</p>
<p>　从此后次第　　复有十佛出</p>
<p>　第一娑罗藏　　第二世主身</p>
<p>　第三高显光　　第四金刚照</p>
<p>　第五地威力　　第六甚深法</p>
<p>　第七法慧音　　第八须弥幢</p>
<p>　第九胜光明　　第十妙宝光</p>
<p>　从此后次第　　复有十佛出</p>
<p>　第一梵光明　　第二虚空音</p>
<p>　第三法界身　　第四光明轮</p>
<p>　第五智慧幢　　第六虚空灯</p>
<p>　第七微妙德　　第八遍照光</p>
<p>　第九胜福光　　第十大悲云</p>
<p>　从此后次第　　复有十佛出</p>
<p>　第一力光慧　　第二普现前</p>
<p>　第三高显光　　第四光明身</p>
<p>　第五法起佛　　第六宝相佛</p>
<p>　第七速疾风　　第八勇猛幢</p>
<p>　第九妙宝盖　　第十照三世</p>
<p>　从此后次第　　复有十佛出</p>
<p>　第一愿海光　　第二金刚身</p>
<p>　第三须弥德　　第四念幢王</p>
<p>　第五功德慧　　第六智慧灯</p>
<p>　第七光明幢　　第八广大智</p>
<p>　第九法界智　　第十法海智</p>
<p>　从此后次第　　复有十佛出</p>
<p>　初名布施法　　次名功德轮</p>
<p>　三名胜妙云　　四名忍智灯</p>
<p>　五名寂静音　　六名寂静幢</p>
<p>　七名世间灯　　八名深大愿</p>
<p>　九名无胜幢　　十名智焰海</p>
<p>　从此后次第　　复有十佛出</p>
<p>　初佛法自在　　二佛无碍慧</p>
<p>　三名意海慧　　四名众妙音</p>
<p>　五名自在施　　六名普现前</p>
<p>　七名随乐身　　八名住胜德</p>
<p>　第九本性佛　　第十贤德佛</p>
<p>　须弥尘数劫　　此中所有佛</p>
<p>　普作世间灯　　我悉曾供养</p>
<p>　佛刹微尘劫　　所有佛出现</p>
<p>　我皆曾供养　　入此解脱门</p>
<p>　我于无量劫　　修行得此道</p>
<p>　汝若能修行　　不久亦当得　</p>
<p>善男子。我唯知此菩萨普现一切世间调伏众生解脱。如诸菩萨摩诃萨。集无边行。生种种解。现种种身。具种种根。满种种愿。入种种三昧。起种种神变。能种种观察法。入种种智慧门。得种种法光明。而我云何能知能说彼功德行。善男子。去此不远。有主夜神。名寂静音海。坐摩尼光幢庄严莲华座。百万阿僧祇主夜神。前后围绕。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。辞退而去。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>