<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第二十</p>
<p>　　　　于阗国三藏实叉难陀奉　制译</p>
<p>　　十行品第二十一之二</p>
<p>佛子何等。为菩萨摩诃萨。无著行。佛子。此菩萨以无著心。于念念中。能入阿僧祇世界。严净阿僧祇世界。于诸世界。心无所著。往诣阿僧祇。诸如来所。恭敬礼拜。承事供养。以阿僧祇华。阿僧祇香。阿僧祇鬘。阿僧祇涂香。末香。衣服珍宝。幢幡妙盖。诸庄严具。各阿僧祇。以用供养。如是供养。为究竟无作法故。为住不思议法故。于念念中。见无数佛。于诸佛所。心无所著。于诸佛刹。亦无所著。于佛相好。亦无所著。见佛光明。听佛说法。亦无所著。于十方世界。及佛菩萨。所有众会。亦无所著。听佛法已。心生欢喜。志力广大。能摄能行。诸菩萨行。然于佛法。亦无所著。此菩萨。于不可说劫。见不可说佛。出兴于世。一一佛所。承事供养。皆悉尽。于不可说劫。心无厌足。见佛闻法。及见菩萨。众会庄严。皆无所著。见不净世界。亦无憎恶。何以故。此菩萨。如诸佛法。而观察故。诸佛法中。无垢无净。无闇无明。无异无一。无实无妄。无安隐无险难。无正道无邪道。菩萨如是。深入法界。教化众生。而于众生。不生执着。受持诸法。而于诸法。不生执着。发菩提心。住于佛住。而于佛住。不生执着。虽有言说。而于言说。心无所著。入众生趣。于众生趣。心无所著。了知三昧。能入能住。而于三昧。心无所著。往诣无量诸佛国土。若入若见。若于中住。而于佛土。心无所著。舍去之时。亦无顾恋。菩萨摩诃萨。以能如是。无所著故。于佛法中。心无障碍。了佛菩提。证法毗尼。住佛正教。修菩萨行。住菩萨心。思惟菩萨解脱之法。于菩萨住处。心无所染。于菩萨所行。亦无所著。净菩萨道。受菩萨记。得受记已。作如是念。凡夫愚痴。无知无见。无信无解。无聪敏行。顽嚚贪着。流转生死。不求见佛。不随明导。不信调御。迷误失错。入于险道。不敬十力王。不知菩萨恩。恋着住处。闻诸法空。心大惊怖。远离正法。住于邪法。舍夷坦道。入险难道。弃背佛意。随逐魔意。于诸有中。坚执不舍。菩萨如是。观诸众生。增长大悲。生诸善根。而无所著。菩萨尔时。复作是念。我当为一众生。于十方世界。一一国土。经不可说不可说劫。教化成熟。如为一众生。为一切众生。皆亦如是。终不以此。而生疲厌。舍而余去。又以毛端。遍量法界。于一毛端处。尽不可说不可说劫。教化调伏一切众生。如一毛端处。一一毛端处。皆亦如是。乃至不于一弹指顷。执着于我。起我我所想。于一一毛端处。尽未来劫。修菩萨行。不着身。不着法。不着念。不着愿。不着三昧。不着观察。不着寂定。不着境界。不着教化调伏众生。亦复不着入于法界。何以故。菩萨作是念。我应观一切法界如幻。诸佛如影。菩萨行如梦。佛说法如响。一切世间如化。业报所持故。差别身如幻。行力所起故。一切众生如心。种种杂染故。一切法如实际。不可变异故。又作是念。我当尽虚空遍法界。于十方国土中。行菩萨行。念念明达。一切佛法。正念现前。无所取着。菩萨如是。观身无我。见佛无碍。为化众生。演说诸法。令于佛法。发生无量。欢喜净信。救护一切。心无疲厌。无疲厌故。于一切世界。有众生。未成熟。未调伏处。悉诣于彼。方便化度。其中众生。种种音声。种种诸业。种种取着。种种施设。种种和合。种种流转。种种所作。种种境界。种种生。种种没。以大誓愿。安住其中。而教化之。不令其心。有动有退。亦不一念。生染着想。何以故。得无所著。无所依故。自利利他。清净满足。是名菩萨摩诃萨。第七无著行</p>
<p>佛子。何等为菩萨摩诃萨。难得行。此菩萨。成就难得善根。难伏善根。最胜善根。不可坏善根。无能过善根。不思议善根。无尽善根。自在力善根。大威德善根。与一切佛。同一性善根。此菩萨。修诸行时。于佛法中。得最胜解。于佛菩提。得广大解。于菩萨愿。未曾休息。尽一切劫。心无疲倦。于一切苦。不生厌离。一切众魔。所不能动。一切诸佛之所护念。具行一切菩萨苦行。修菩萨行。精勤匪懈。于大乘愿。恒不退转。是菩萨。安住此难得行已。于念念中。能转阿僧祇劫生死。而不舍菩萨大愿。若有众生。承事供养。乃至见闻。皆于阿耨多罗三藐三菩提。得不退转。此菩萨。虽了众生非有。而不舍一切众生界。譬如船师。不住此岸。不住彼岸。不住中流。而能运度此岸众生。至于彼岸。以往返无休息故。菩萨摩诃萨。亦复如是。不住生死。不住涅槃。亦复不住生死中流。而能运度此岸众生。置于彼岸。安隐无畏。无忧恼处。亦不于众生数。而有所著。不舍一众生。着多众生。不舍多众生。着一众生。不增众生界。不减众生界。不生众生界。不灭众生界。不尽众生界。不长众生界。不分别众生界。不二众生界。何以故。菩萨深入众生界。如法界。众生界法界。无有二。无二法中。无增无减。无生无灭。无有无无。无取无依。无著无二。何以故。菩萨了一切法。法界无二故。菩萨如是。以善方便。入深法界。住于无相。以清净相。庄严其身。了法无性。而能分别一切法相。不取众生。而能了知众生之数。不着世界。而现身佛刹。不分别法。而善入佛法。深达义理。而广演言教。了一切法。离欲真际。而不断菩萨道。不退菩萨行。常勤修习无尽之行。自在入于清净法界。譬如钻木。以出于火。火事无量。而火不灭。菩萨如是。化众生事。无有穷尽。而在世间。常住不灭。非究竟。非不究竟。非取。非不取。非依。非无依。非世法。非佛法。非凡夫。非得果。菩萨成就如是难得心。修菩萨行时。不说二乘法。不说佛法。不说世间。不说世间法。不说众生。不说无众生。不说垢。不说净。何以故。菩萨知一切法。无染无取。不转不退故。菩萨于如是。寂灭微妙。甚深最胜法中。修行时。亦不生念。我现修此行。已修此行。当修此行。不着蕴界处。内世间。外世间。内外世间。所起大愿。诸波罗蜜。及一切法。皆无所著。何以故。法界中。无有法名。向声闻乘。向独觉乘。无有法名。向菩萨乘。向阿耨多罗三藐三菩提。无有法名。向凡夫界。无有法名。向染向净。向生死向涅槃。何以故。诸法无二。无不二故。譬如虚空。于十方中。若去来今。求不可得。然非无虚空。菩萨如是。观一切法。皆不可得。然非无一切法。如实无异。不失所作。普示修行菩萨诸行。不舍大愿。调伏众生。转正法轮。不坏因果。亦不违于平等妙法。普与三世。诸如来等。不断佛种。不坏实相。深入于法。辩才无尽。闻法不着。至法渊底。善能开演。心无所畏。不舍佛住。不违世法。普现世间。而不着世间。菩萨如是。成就难得智慧心。修习诸行。于三恶趣。拔出众生。教化调伏。安置三世。诸佛道中。令不动摇。复作是念。世间众生。不知恩报。更相双对。邪见执着。迷惑颠倒。愚痴无智。无有信心。随逐恶友。起诸恶慧。贪爱无明。种种烦恼。皆悉充满。是我所修。菩萨行处。设有知恩。聪明慧解。及善知识。充满世间。我不于中。修菩萨行。何以故。我于众生。无所适莫。无所冀望。乃至不求一缕一毫。及以一字。赞美之言。尽未来劫。修菩萨行。未曾一念。自为于己。但欲度脱一切众生。令其清净。永得出离。何以故。于众生中。为明导者。法应如是。不取不求。但为众生。修菩萨道。令其得至安隐彼岸。成阿耨多罗三藐三菩提。是名菩萨摩诃萨。第八难得行。佛子。何等为菩萨摩诃萨。善法行。此菩萨。为一切世间。天人魔梵。沙门婆罗门。乾闼婆等。作清凉法池。摄持正法。不断佛种。得清净光明。陀罗尼故。说法授记。辩才无尽。得具足义。陀罗尼故。义辩无尽。得觉悟实法。陀罗尼故。法辩无尽。得训释言辞。陀罗尼故。辞辩无尽。得无边文句。无尽义无碍门。陀罗尼故。无碍辩无尽。得佛灌顶陀罗尼。灌其顶故。欢喜辩无尽。得不由他悟。陀罗尼门故。光明辩无尽。得同辩陀罗尼门故。同辩无尽。得种种义身。句身文身中。训释陀罗尼门故。训释辩无尽。得无边旋陀罗尼故。无边辩无尽。此菩萨。大悲坚固。普摄众生。于三千大千世界。变身金色。施作佛事。随诸众生。根性欲乐。以广长舌。于一音中。现无量音。应时说法。皆令欢喜。假使有不可说。种种业报。无数众生。共会一处。其会广大充满。不可说世界。菩萨。于彼众会中坐是。中众生。一一皆有不可说。阿僧祇口。一一口。能出百千亿。那由他音。同时发声。各别言辞。各别所问。菩萨于一念中。悉能领受。皆为酬对。令除疑惑。如一众会中。于不可说众会中。悉亦如是。复次假使一毛端处。念念出不可说不可说。道场众会。一切毛端处。皆亦如是。尽未来劫。彼劫可尽。众会无尽。是诸众会。于念念中。以各别言辞。各别所问。菩萨于一念中。悉能领受。无怖无怯。无疑无谬。而作是念。设一切众生。以如是语业。俱来问我。我为说法。无断无尽。皆令欢喜。住于善道。复令善解一切言辞。能为众生。说种种法。而于言语。无所分别。假使不可说不可说。种种言辞。而来问难。一念悉领。一音咸答。普使开悟。无有遗余。以得一切智灌顶故。以得无碍藏故。以得一切法。圆满光明故。具足一切智智故。佛子。此菩萨摩诃萨。安住善法行已。能自清净。亦能以无所著方便。而普饶益一切众生。不见有众生。得出离者。如于此三千大千世界。如是乃至于不可说。三千大千世界。变身金色。妙音具足。于一切法。无所障碍。而作佛事。佛子。此菩萨摩诃萨。成就十种身。所谓。入无边法界。非趣身。灭一切世间故。入无边法界。诸趣身。生一切世间故。不生身。住无生平等法故。不灭身。一切灭言说不可得故。不实身。得如实故。不妄身。随应现故。不迁身。离死此生彼故。不坏身。法界性无坏故。一相身。三世语言道断故。无相身。善能观察法相故。菩萨成就如是十种身。为一切众生舍。长养一切善根故。为一切众生救。令其得大安隐故。为一切众生归。与其作大依处故。为一切众生导。令得无上出离故。为一切众生师。令入真实法中故。为一切众生灯。令其明见业报故。为一切众生光。令照甚深妙法故。为一切三世炬。令其晓悟实法故。为一切世间照。令入光明地中故。为一切诸趣明。示现如来自在故。佛子。是名菩萨摩诃萨。第九善法行。菩萨安住此行。为一切众生。作清凉法池。能尽一切佛法源故</p>
<p>佛子。何等为菩萨摩诃萨。真实行。此菩萨。成就第一诚谛之语。如说能行。如行能说。此菩萨。学三世诸佛真实语。入三世诸佛种性。与三世诸佛善根同等。得三世诸佛无二语。随如来学。智慧成就。此菩萨。成就知众生。是处非处智。去来现在业报智。诸根利钝智。种种界智。种种解智。一切至处道智。诸禅解脱。三昧垢净。起时非时智。一切世界。宿住随念智。天眼智。漏尽智。而不舍一切菩萨行。何以故。欲教化一切众生悉令清净故。此菩萨。复生如是增上心。若我不令一切众生。住无上解脱道。而我先成阿耨多罗三藐三菩提者。则违我本愿。是所不应。是故要当。先令一切众生。得无上菩提。无余涅槃。然后成佛。何以故。非众生请我发心。我自为众生。作不请之友。欲先令一切众生。满足善根。成一切智。是故我为最胜。不着一切世间故。我为最上。住无上调御地故。我为离翳。解众生无际故。我为已办。本愿成就故。我为善变化。菩萨功德庄严故。我为善依怙。三世诸佛摄受故。此菩萨摩诃萨。不舍本愿故。得入无上智慧庄严。利益众生。悉令满足。随本誓愿。皆得究竟。于一切法中。智慧自在。令一切众生。普得清净。念念遍游十方世界。念念普诣不可说不可说。诸佛国土。念念悉见不可说不可说诸佛。及佛庄严。清净国土。示现如来。自在神力。普遍法界。虚空界。此菩萨。现无量身。普入世间。而无所依。于其身中。现一切刹。一切众生。一切诸法。一切诸佛。此菩萨。知众生种种想。种种欲。种种解。种种业报。种种善根。随其所应。为现其身。而调伏之。观诸菩萨如幻。一切法如化。佛出世如影。一切世间如梦。得义身文身无尽藏。正念自在。决定了知一切诸法。智慧最胜。入一切三昧。真实相。住一性无二地。菩萨摩诃萨。以诸众生。皆着于二。安住大悲。修行如是寂灭之法。得佛十力。入因陀罗网法界。成就如来。无碍解脱。人中雄猛。大师子吼。得无所畏。能转无碍清净法轮。得智慧解脱。了知一切世间境界。绝生死回流。入智慧大海。为一切众生。护持三世诸佛正法。到一切佛法海。实相源底。菩萨。住此真实行已。一切世间。天人魔梵。沙门婆罗门。乾闼婆阿修罗等。有亲近者。皆令开悟。欢喜清净。是名菩萨摩诃萨。第十真实行</p>
<p>尔时。佛神力故。十方各有佛刹。微尘数世界。六种震动。所谓。动。遍动。等遍动。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼。击。遍击。等遍击。雨天妙华。天香天末香。天鬘天衣。天宝天庄严具。奏天乐音。放天光明演畅诸天微妙音声。如此世界。夜摩天宫。说十行法。所现神变。十方世界。悉亦如是。复以佛神力故。十方各过十万佛刹。微尘数世界外。有十万佛刹。微尘数菩萨俱。来诣此土。充满十方。语功德林菩萨言。佛子。善哉善哉。善能演说诸菩萨行。我等一切同名功德林。所住世界。皆名功德幢。彼土如来。同名普功德。我等佛所。亦说此法。众会眷属。言辞义理。悉亦如是。无有增减。佛子。我等皆承佛神力。来入此会。为汝作证。十方世界。悉亦如是</p>
<p>尔时。功德林菩萨。承佛神力。普观十方。一切众会。暨于法界。欲令佛种性不断故。欲令菩萨种性。清净故。欲令愿种性。不退转故。欲令行种性。常相续故。欲令三世种性。悉平等故。欲摄三世一切。佛种性故。欲开演所种。诸善根故。欲观察一切诸根欲解烦恼习气。心行所作故。欲照了一切佛菩提故。而说颂曰</p>
<p>　</p>
<p>　一心敬礼十力尊　　离垢清净无碍见</p>
<p>　境界深远无伦匹　　住如虚空道中者</p>
<p>　过去人中诸最胜　　功德无量无所著</p>
<p>　勇猛第一无等伦　　彼离尘者行斯道</p>
<p>　现在十方诸国土　　善能开演第一义</p>
<p>　离诸过恶最清净　　彼无依者行斯道</p>
<p>　未来所有人师子　　周遍游行于法界</p>
<p>　已发诸佛大悲心　　彼饶益者行斯道</p>
<p>　三世所有无比尊　　自然除灭愚痴暗</p>
<p>　于一切法皆平等　　彼大力人行此道</p>
<p>　普见无量无边界　　一切诸有及诸趣</p>
<p>　见已其心不分别　　彼无动者行斯道</p>
<p>　法界所有皆明了　　于第一义最清净</p>
<p>　永破嗔慢及愚痴　　彼功德者行斯道</p>
<p>　于诸众生善分别　　悉入法界真实性</p>
<p>　自然觉悟不由他　　彼等空者行斯道</p>
<p>　尽空所有诸国土　　悉往说法广开谕</p>
<p>　所说清净无能坏　　彼胜牟尼行此道</p>
<p>　具足坚固不退转　　成就尊重最胜法</p>
<p>　愿力无尽到彼岸　　彼善修者所行道</p>
<p>　无量无边一切地　　广大甚深妙境界</p>
<p>　悉能知见靡有遗　　彼论师子所行道</p>
<p>　一切句义皆明了　　所有异论悉摧伏</p>
<p>　于法决定无所疑　　彼大牟尼行此道</p>
<p>　远离世间诸过患　　普与众生安隐乐</p>
<p>　能为无等大导师　　彼胜德者行斯道</p>
<p>　恒以无异施众生　　普令一切皆欣庆</p>
<p>　其心清净离染浊　　彼无等者行斯道</p>
<p>　意业清净极调善　　离诸戏论无口过</p>
<p>　威光圆满众所钦　　彼最胜者行斯道</p>
<p>　入真实义到彼岸　　住功德处心永寂</p>
<p>　诸佛护念恒不忘　　彼灭有者行斯道</p>
<p>　远离于我无恼害　　恒以大音宣正法</p>
<p>　十方国土靡不周　　彼绝譬者行斯道</p>
<p>　檀波罗蜜已成满　　百福相好所庄严</p>
<p>　众生见者皆欣悦　　彼最胜慧行斯道</p>
<p>　智地甚深难可入　　能以妙慧善安住</p>
<p>　其心究竟不动摇　　彼坚固行行斯道</p>
<p>　法界所有悉能入　　随所入处咸究竟</p>
<p>　神通自在靡不该　　彼法光明行此道</p>
<p>　诸无等等大牟尼　　勤修三昧无二相</p>
<p>　心常在定乐寂静　　彼普见者行斯道</p>
<p>　微细广大诸国土　　更相涉入各差别</p>
<p>　如其境界悉了知　　彼智山王行此道</p>
<p>　意常明洁离诸垢　　于三界中无所著</p>
<p>　护持众戒到彼岸　　此净心者行斯道</p>
<p>　智慧无边不可说　　普遍法界虚空界</p>
<p>　善能修学住其中　　彼金刚慧行斯道</p>
<p>　三世一切佛境界　　智慧善入悉周遍</p>
<p>　未尝暂起疲厌心　　彼最胜者行斯道</p>
<p>　善能分别十力法　　了知一切至处道</p>
<p>　身业无碍得自在　　彼功德身行此道</p>
<p>　十方无量无边界　　所有一切诸众生</p>
<p>　我皆救护而不舍　　彼无畏者行斯道</p>
<p>　于诸佛法勤修习　　心常精进不懈倦</p>
<p>　净治一切诸世间　　彼大龙王行此道</p>
<p>　了知众生根不同　　欲解无量各差别</p>
<p>　种种诸界皆明达　　此普入者行斯道</p>
<p>　十方世界无量刹　　悉往受生无有数</p>
<p>　未曾一念生疲厌　　彼欢喜者行斯道</p>
<p>　普放无量光明网　　照耀一切诸世间</p>
<p>　其光所照入法性　　此善慧者行斯道</p>
<p>　震动十方诸国土　　无量亿数那由他</p>
<p>　不令众生有惊怖　　此利世者所行道</p>
<p>　善解一切语言法　　问难酬对悉究竟</p>
<p>　聪哲辩慧靡不知　　此无畏者所行道</p>
<p>　善解覆仰诸国土　　分别思惟得究竟</p>
<p>　悉使住于无尽地　　此胜慧者所行道</p>
<p>　功德无量那由他　　为求佛道皆修习</p>
<p>　于其一切到彼岸　　此无尽行所行道</p>
<p>　超出世间大论师　　辩才第一师子吼</p>
<p>　普使群生到彼岸　　此净心者所行道</p>
<p>　诸佛灌顶第一法　　已得此法灌其顶</p>
<p>　心恒安住正法门　　彼广大心行此道</p>
<p>　一切众生无量别　　了达其心悉周遍</p>
<p>　决定护持佛法藏　　彼如须弥行此道</p>
<p>　能于一一语言中　　普为示现无量音</p>
<p>　令彼众生随类解　　此无碍见行斯道</p>
<p>　一切文字语言法　　智皆善入不分别</p>
<p>　住于真实境界中　　此见性者所行道</p>
<p>　安住甚深大法海　　善能印定一切法</p>
<p>　了法无相真实门　　此见实者所行道</p>
<p>　一一佛土皆往诣　　尽于无量无边劫</p>
<p>　观察思惟靡暂停　　此匪懈者所行道</p>
<p>　无量无数诸如来　　种种名号各不同</p>
<p>　于一毛端悉明见　　此净福者所行道</p>
<p>　一毛端处见诸佛　　其数无量不可说</p>
<p>　一切法界悉亦然　　彼诸佛子行斯道</p>
<p>　无量无边无数劫　　于一念中悉明见</p>
<p>　知其修促无定相　　此解脱行所行道</p>
<p>　能令见者无空过　　皆于佛法种因缘</p>
<p>　而于所作心无著　　彼诸最胜所行道</p>
<p>　那由他劫常遇佛　　终不一念生疲厌</p>
<p>　其心欢喜转更增　　此不空见所行道</p>
<p>　尽于无量无边劫　　观察一切众生界</p>
<p>　未曾见有一众生　　此坚固士所行道</p>
<p>　修习无边福智藏　　普作清凉功德池</p>
<p>　利益一切诸群生　　彼第一人行此道</p>
<p>　法界所有诸品类　　普遍虚空无数量</p>
<p>　了彼皆依言说住　　此师子吼所行道</p>
<p>　能于一一三昧中　　普入无数诸三昧</p>
<p>　悉至法门幽奥处　　此论月者行斯道</p>
<p>　忍力勤修到彼岸　　能忍最胜寂灭法</p>
<p>　其心平等不动摇　　此无边智所行道</p>
<p>　于一世界一坐处　　其身不动恒寂然</p>
<p>　而于一切普现身　　彼无边身行此道</p>
<p>　无量无边诸国土　　悉令共入一尘中</p>
<p>　普得包容无障碍　　彼无边思行此道</p>
<p>　了达是处及非处　　于诸力处普能入</p>
<p>　成就如来最上力　　彼第一力所行道</p>
<p>　过去未来现在世　　无量无边诸业报</p>
<p>　恒以智慧悉了知　　此达解者所行道</p>
<p>　了达世间时非时　　如应调伏诸众生</p>
<p>　悉顺其宜而不失　　此善了者所行道</p>
<p>　善守身语及意业　　恒令依法而修行</p>
<p>　离诸取着降众魔　　此智心者所行道</p>
<p>　于诸法中得善巧　　能入真如平等处</p>
<p>　辩才宣说无有穷　　此佛行者所行道</p>
<p>　陀罗尼门已圆满　　善能安住无碍藏</p>
<p>　于诸法界悉通达　　此深入者所行道</p>
<p>　三世所有一切佛　　悉与等心同智慧</p>
<p>　一性一相无有殊　　此无碍种所行道</p>
<p>　已决一切愚痴膜　　深入广大智慧海</p>
<p>　普施众生清净眼　　此有目者所行道</p>
<p>　已具一切诸导师　　平等神通无二行</p>
<p>　获于如来自在力　　此善修者所行道</p>
<p>　遍游一切诸世间　　普雨无边妙法雨</p>
<p>　悉令于义得决了　　此法云者所行道</p>
<p>　能于佛智及解脱　　深生净信永不退</p>
<p>　以信而生智慧根　　此善学者所行道</p>
<p>　能于一念悉了知　　一切众生无有余</p>
<p>　了彼众生心自性　　达无性者所行道</p>
<p>　法界一切诸国土　　悉能化往无有数</p>
<p>　其身最妙绝等伦　　此无比行所行道</p>
<p>　佛刹无边无有数　　无量诸佛在其中</p>
<p>　菩萨于彼悉现前　　亲近供养生尊重</p>
<p>　菩萨能以独一身　　入于三昧而寂定</p>
<p>　令见其身无有数　　一一皆从三昧起</p>
<p>　菩萨所住最深妙　　所行所作超戏论</p>
<p>　其心清净常悦乐　　能令众生悉欢喜</p>
<p>　诸根方便各差别　　能以智慧悉明见</p>
<p>　而了诸根无所依　　调难调者所行道</p>
<p>　能以方便巧分别　　于一切法得自在</p>
<p>　十方世界各不同　　悉在其中作佛事</p>
<p>　诸根微妙行亦然　　能为众生广说法</p>
<p>　谁其闻者不欣庆　　此等虚空所行道</p>
<p>　智眼清净无与等　　于一切法悉明见</p>
<p>　如是智慧巧分别　　此无等者所行道</p>
<p>　所有无尽广大福　　一切修行使究竟</p>
<p>　令诸众生悉清净　　此无比者所行道</p>
<p>　普劝修成助道法　　悉令得住方便地</p>
<p>　度脱众生无有数　　未曾暂起众生想</p>
<p>　一切机缘悉观察　　先护彼意令无诤</p>
<p>　普示众生安隐处　　此方便者所行道</p>
<p>　成就最上第一智　　具足无量无边智</p>
<p>　于诸四众无所畏　　此方便智所行道</p>
<p>　一切世界及诸法　　悉能遍入得自在</p>
<p>　亦入一切众会中　　度脱群生无有数</p>
<p>　十方一切国土中　　击大法鼓悟群生</p>
<p>　为法施主最无上　　此不灭者所行道</p>
<p>　一身结跏而正坐　　充满十方无量刹</p>
<p>　而令其身不迫隘　　此法身者所行道</p>
<p>　能于一义一文中　　演说无量无边法</p>
<p>　而其边际不可得　　此无边智所行道</p>
<p>　于佛解脱善修学　　得佛智慧无障碍</p>
<p>　成就无畏为世雄　　此方便者所行道</p>
<p>　了知十方世界海　　亦知一切佛刹海</p>
<p>　智海法海悉了知　　众生见者咸欣庆</p>
<p>　或现入胎及初生　　或现道场成正觉</p>
<p>　如是皆令世间见　　此无边者所行道</p>
<p>　无量亿数国土中　　示现其身入涅槃</p>
<p>　实不舍愿归寂灭　　此雄论者所行道</p>
<p>　坚固微密一妙身　　与佛平等无差别</p>
<p>　随诸众生各异见　　一实身者所行道</p>
<p>　法界平等无差别　　具足无量无边义</p>
<p>　乐观一相心不移　　三世智者所行道</p>
<p>　于诸众生及佛法　　建立加持悉究竟</p>
<p>　所有持力同于佛　　最上持者行斯道</p>
<p>　神足无碍犹如佛　　天眼无碍最清净</p>
<p>　耳根无碍善听闻　　此无碍意所行道</p>
<p>　所有神通皆具足　　随其智慧悉成就</p>
<p>　善知一切靡所俦　　此贤智者所行道</p>
<p>　其心正定不摇动　　其智广大无边际</p>
<p>　所有境界皆明达　　一切见者所行道</p>
<p>　已到一切功德岸　　能随次第度众生</p>
<p>　其心毕竟无厌足　　此常勤者所行道</p>
<p>　三世所有诸佛法　　于此一切咸知见</p>
<p>　从于如来种性生　　彼诸佛子行斯道</p>
<p>　随顺言辞已成就　　乖违谈论善摧伏</p>
<p>　常能趣向佛菩提　　无边慧者所行道</p>
<p>　一光照触无涯限　　十方国土悉充遍</p>
<p>　普使世间得大明　　此破闇者所行道</p>
<p>　随其应见应供养　　为现如来清净身</p>
<p>　教化众生百千亿　　庄严佛刹亦如是</p>
<p>　为令众生出世间　　一切妙行皆修习</p>
<p>　此行广大无边际　　云何而有能知者</p>
<p>　假使分身不可说　　而与法界虚空等</p>
<p>　悉共称扬彼功德　　百千万劫无能尽</p>
<p>　菩萨功德无有边　　一切修行皆具足</p>
<p>　假使无量无边佛　　于无量劫说不尽</p>
<p>　何况世间天及人　　一切声闻及缘觉</p>
<p>　能于无量无边劫　　赞叹称扬得究竟　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 