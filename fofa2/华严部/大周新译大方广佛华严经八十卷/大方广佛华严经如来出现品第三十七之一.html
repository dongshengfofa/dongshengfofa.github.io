<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第五十</p>
<p>　　　　于阗国三藏实叉难陀奉　制译</p>
<p>　　如来出现品第三十七之一</p>
<p>尔时世尊。从眉间白毫相中。放大光明。名如来出现。无量百千亿那由他阿僧祇光明。以为眷属。其光普照十方尽虚空法界一切世界右绕十匝。显现如来无量自在。觉悟无数诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来。坐菩提座。成等正觉。及以一切道场众会。作是事已。而来右绕菩萨众会。入如来性起妙德菩萨顶。时此道场。一切大众。身心踊跃。生大欢喜。作如是念。甚奇希有。今者如来。放大光明。必当演说甚深大法。尔时。如来性起妙德菩萨。于莲华座上。偏袒右肩。右跽合掌。一心向佛。而说颂言</p>
<p>　正觉功德大智出　　普达境界到彼岸</p>
<p>　等于三世诸如来　　是故我今恭敬礼</p>
<p>　已升无相境界岸　　而现妙相庄严身</p>
<p>　放于离垢千光明　　破魔军众咸令尽</p>
<p>　十方所有诸世界　　悉能震动无有余</p>
<p>　未曾恐怖一众生　　善逝威神力如是</p>
<p>　虚空法界性平等　　已能如是而安住</p>
<p>　一切含生无数量　　咸令灭恶除众垢</p>
<p>　苦行勤劳无数劫　　成就最上菩提道</p>
<p>　于诸境界智无碍　　与一切佛同其性</p>
<p>　导师放此大光明　　震动十方诸世界</p>
<p>　已现无量神通力　　而复还来入我身</p>
<p>　决定法中能善学　　无量菩萨皆来集</p>
<p>　令我发起问法心　　是故我今请法王</p>
<p>　今此众会皆清净　　善能度脱诸世间</p>
<p>　智慧无边无染着　　如是贤胜咸来集</p>
<p>　利益世间尊导师　　智慧精进皆无量</p>
<p>　今以光明照大众　　令我问于无上法</p>
<p>　谁于大仙深境界　　而能真实具开演</p>
<p>　谁是如来法长子　　世间尊导愿显示　</p>
<p>尔时如来。即于口中。放大光明。名无碍无畏。百千亿阿僧祇光明。以为眷属。普照十方尽虚空等法界。一切世界。右绕十匝。显现如来种种自在。开悟无量诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来。坐菩提座。成等正觉。及以一切道场众会。作是事已。而来右绕。菩萨众会。入普贤菩萨摩诃萨口。其光入已。普贤菩萨身。及师子座。过于本时。及诸菩萨。身座百倍。唯除如来师子之座</p>
<p>尔时。如来性起妙德菩萨。问普贤菩萨摩诃萨言。佛子。佛所示现。广大神变。令诸菩萨。皆生欢喜不可思议。世莫能知。是何瑞相。普贤菩萨摩诃萨言。佛子。我于往昔。见诸如来应正等觉。示现如是广大神变。即说如来出现法门。如我惟忖。今现此相。当说其法。说是语时。一切大地。悉皆震动。出生无量问法光明。时性起妙德菩萨。问普贤菩萨言。佛子。菩萨摩诃萨。应云何知诸佛如来应正等觉。出现之法。愿为我说。佛子。此诸无量百千亿那由他。菩萨众会。皆久修净业。念慧成就。到于究竟大庄严岸。具一切佛威仪之行。正念诸佛。未曾忘失。大悲观察一切众生。决定了知诸大菩萨神通境界。已得诸佛神力所加。能受一切如来妙法。具如是等无量功德。皆已来集。佛子。汝已曾于无量百千亿那由他佛所。承事供养。成就菩萨最上妙行。于三昧门皆得自在。入一切佛秘密之处。知诸佛法。断众疑惑。为诸如来神力所加。知众生根。随其所乐。为说真实解脱之法。随顺佛智。演说佛法。到于彼岸。有如是等无量功德。善哉佛子。愿说如来应正等觉。出现之法。身相言音。心意境界。所行之行。成道转法。乃至示现入般涅槃。见闻亲近。所生善根。如是等事。愿皆为说。时如来性起妙德菩萨。欲重明此义。向普贤菩萨。而说颂曰</p>
<p>　</p>
<p>　善哉无碍大智慧　　善觉无边平等境</p>
<p>　愿说无量佛所行　　佛子闻已皆欣庆</p>
<p>　菩萨云何随顺入　　诸佛如来出兴世</p>
<p>　云何身语心境界　　及所行处愿皆说</p>
<p>　云何诸佛成正觉　　云何如来转法轮</p>
<p>　云何善逝般涅槃　　大众闻已心欢喜</p>
<p>　若有见佛大法王　　亲近增长诸善根</p>
<p>　愿说彼诸功德藏　　众生见已何所获</p>
<p>　若有得闻如来名　　若现在世若涅槃</p>
<p>　于彼福藏生深信　　有何等利愿宣说</p>
<p>　此诸菩萨皆合掌　　瞻仰如来仁及我</p>
<p>　大功德海之境界　　净众生者愿为说</p>
<p>　愿以因缘及譬谕　　演说妙法相应义</p>
<p>　众生闻已发大心　　疑尽智净如虚空</p>
<p>　如遍一切国土中　　诸佛所现庄严身</p>
<p>　愿以妙音及因谕　　示佛菩提亦如彼</p>
<p>　十方千万诸佛土　　亿那由他无量劫</p>
<p>　如今所集菩萨众　　于彼一切悉难见</p>
<p>　此诸菩萨咸恭敬　　于微妙义生渴仰</p>
<p>　愿以净心具开演　　如来出现广大法　</p>
<p>尔时普贤菩萨摩诃萨。告如来性起妙德等诸菩萨大众言。佛子。此处不可思议。所谓如来应正等觉。以无量法。而得出现。何以故。非以一缘。非以一事。如来出现。而得成就。以十无量。百千阿僧祇事。而得成就。何等为十。所谓过去无量摄受一切众生。菩提心所成故。过去无量清净殊胜。志乐所成故。过去无量救护一切众生。大慈大悲。所成故。过去无量。相续行愿。所成故。过去无量。修诸福智。心无厌足。所成故。过去无量。供养诸佛。教化众生。所成故。过去无量。智慧方便。清净道所成故。过去无量。清净功德藏。所成故。过去无量。庄严道智。所成故。过去无量。通达法义。所成故。佛子。如是无量阿僧祇法门圆满。成于如来。佛子。譬如三千大千世界。非以一缘。非以一事。而得成就。以无量缘无量事。方乃得成。所谓兴布大云。降霔大雨。四种风轮。相续为依。其四者何。一名能持。能持大水故。二名能消。能消大水故。三名建立。建立一切诸处所故。四名庄严。庄严分布。咸善巧故如是皆由众生共业。及诸菩萨。善根所起。令于其中一切众生。各随所宜。而得受用。佛子。如是等无量因缘。乃成三千大千世界。法性如是。无有生者。无有作者。无有知者。无有成者。然彼世界。而得成就。如来出现。亦复如是。非以一缘。非以一事。而得成就。以无量因缘。无量事相。乃得成就。所谓。曾于过去佛所。听闻受持大法云雨。因此能起如来四种大智风轮。何等为四。一者念持不忘陀罗尼大智风轮。能持一切如来大法云雨故。二者出生止观大智风轮。能消竭一切烦恼故。三者善巧回向大智风轮。能成就一切善根故。四者出生离垢差别庄严大智风轮。令过去所化。一切众生。善根清净。成就如来无漏善根力故。如来如是成等正觉。法性如是无生无作。而得成就。佛子。是为如来应正等觉出现第一相。菩萨摩诃萨。应如是知。复次佛子。譬如三千大千世界。将欲成时。大云降雨。名曰洪霔。一切方处。所不能受。所不能持。唯除大千界。将欲成时。佛子。如来应正等觉。亦复如是。兴大法云。雨大法雨。名成就如来出现。一切二乘。心志狭劣。所不能受。所不能持。唯除诸大菩萨。心相续力。佛子。是为如来应正等觉出现第二相。菩萨摩诃萨。应如是知。复次佛子。譬如众生。以业力故。大云降雨。来无所从。去无所至。如来应正等觉。亦复如是。以诸菩萨。善根力故。兴大法云。雨大法雨。亦无所从来。无所至去。佛子。是为如来应正等觉出现第三相。菩萨摩诃萨。应如是知。复次佛子。譬如大云。降霔大雨。大千世界。一切众生。无能知数。若欲算计。徒令发狂。唯大千世界主。摩醯首罗。以过去所修善根力故。乃至一滴。无不明了。佛子。如来应正等觉。亦复如是。兴大法云。雨大法雨。一切众生。声闻独觉。所不能知。若欲思量。心必狂乱。唯除一切世间主。菩萨摩诃萨以过去所修。觉慧力故。乃至一文一句。入众生心。无不明了。佛子。是为如来应正等觉出现第四相。菩萨摩诃萨。应如是知。复次佛子。譬如大云。降雨之时。有大云雨。名为能灭。能灭火灾。有大云雨。名为能起。能起大水。有大云雨。名为能止。能止大水。有大云雨。名为能成。能成一切摩尼诸宝。有大云雨。名为分别。分别三千大千世界。佛子。如来出现。亦复如是。兴大法云。雨大法雨。有大法雨。名为能灭。能灭一切众生烦恼。有大法雨。名为能起。能起一切众生善根。有大法雨。名为能止。能止一切众生见惑。有大法雨。名为能成。能成一切智慧法宝。有大法雨。名为分别。分别一切众生心乐。佛子。是为如来应正等觉出现第五相。菩萨摩诃萨。应如是知。复次佛子。譬如大云。雨一味水。随其所雨。无量差别。如来出现。亦复如是。雨于大悲一味法水。随宜说法。无量差别。佛子。是为如来应正等觉出现第六相。菩萨摩诃萨。应如是知。复次佛子。譬如三千大千世界。初始成时。先成色界诸天宫殿。次成欲界诸天宫殿。次成于人及余众生。诸所住处。佛子。如来出现。亦复如是。先起菩萨诸行智慧。次起缘觉诸行智慧。次起声闻善根诸行智慧。次起其余众生有为善根诸行智慧。佛子。譬如大云。雨一味水。随诸众生。善根异故。所起宫殿。种种不同。如来大悲。一味法雨。随众生器。而有差别。佛子。是为如来应正等觉出现第七相。菩萨摩诃萨。应如是知。复次佛子。譬如世界。初欲成时。有大水生。遍满三千大千世界。生大莲华。名如来出现功德宝庄严。遍覆水上。光照十方一切世界。时摩醯首罗。净居天等。见是华已。即决定知于此劫中。有尔所佛。出兴于世。佛子。尔时其中。有风轮起。名善净光明。能成色界诸天宫殿。有风轮起。名净光庄严。能成欲界诸天宫殿。有风轮起。名坚密无能坏。能成大小诸轮围山。及金刚山。有风轮起。名胜高。能成须弥山王。有风轮起。名不动。能成十大山王。何等为十。所谓。佉陀罗山。仙人山。伏魔山。大伏魔山。持双山。尼民陀罗山。目真邻陀山。摩诃目真邻陀山。香山。雪山。有风轮起。名为安住。能成大地。有风轮起。名为庄严。能成地天宫殿。龙宫殿。乾闼婆宫殿。有风轮起。名无尽藏。能成三千大千世界。一切大海。有风轮起。名普光明藏。能成三千大千世界。诸摩尼宝。有风轮起。名坚固根。能成一切诸如意树。佛子。大云所雨。一味之水。无有分别。以众生善根不同故。风轮不同。风轮差别故。世界差别。佛子。如来出现。亦复如是。具足一切善根功德。放于无上。大智光明。名不断如来种不思议智。普照十方一切世界。与诸菩萨。一切如来。灌顶之记。当成正觉。出兴于世。佛子。如来出现。复有无上。大智光明。名清净离垢。能成如来。无漏无尽智。复有无上大智光明。名普照。能成如来普入法界不思议智。复有无上大智光明。名持佛种性。能成如来不倾动力。复有无上大智光明。名迥出无能坏。能成如来无畏无坏智。复有无上大智光明。名一切神通。能成如来诸不共法。一切智智。复有无上大智光明。名出生变化。能成如来。令见闻亲近。所生善根。不失坏智。复有无上大智光明。名普随顺。能成如来无尽福德。智慧之身。为一切众生。而作饶益。复有无上大智光明。名不可究竟。能成如来甚深妙智。随所开悟。令三宝种。永不断绝。复有无上大智光明。名种种庄严。能成如来相好严身。令一切众生。皆生欢喜。复有无上大智光明。名不可坏。能成如来法界虚空界等。殊胜寿命。无有穷尽。佛子。如来大悲。一味之水。无有分别。以诸众生。欲乐不同。根性各别。而起种种大智风轮。令诸菩萨。成就如来。出现之法。佛子。一切如来。同一体性。大智轮中。出生种种智慧光明。佛子。汝等应知。如来于一解脱味。出生无量不可思议种种功德。众生念言。此是如来。神力所造。佛子。此非如来。神力所造。佛子。乃至一菩萨。不于佛所。曾种善根。能得如来少分智慧。无有是处。但以诸佛威德力故。令诸众生。具佛功德。而佛如来。无有分别。无成无坏。无有作者。亦无作法。佛子。是为如来应正等觉出现第八相。菩萨摩诃萨。应如是知。复次佛子。如依虚空。起四风轮。能持水轮。何等为四。一名安住。二名常住。三名究竟。四名坚固。此四风轮。能持水轮。水轮能持大地。令不散坏。是故说地轮依水轮。水轮依风轮。风轮依虚空。虚空无所依。虽无所依。能令三千大千世界。而得安住。佛子。如来出现。亦复如是。依无碍慧光明。起佛四种大智风轮。能持一切众生善根。何等为四。所谓普摄众生皆令欢喜大智风轮。建立正法令诸众生皆生爱乐大智风轮。守护一切众生善根大智风轮。具一切方便通达无漏界大智风轮。是为四。佛子。诸佛世尊。大慈救护一切众生。大悲度脱一切众生。大慈大悲。普遍饶益。然大慈大悲。依大方便善巧。大方便善巧。依如来出现。如来出现。依无碍慧光明。无碍慧光明。无有所依。佛子。是为如来应正等觉出现第九相。菩萨摩诃萨。应如是知复次佛子。譬如三千大千世界。既成就已。饶益无量种种众生。所谓水族众生。得水饶益。陆地众生。得地饶益。宫殿众生。得宫殿饶益。虚空众生。得虚空饶益。如来出现。亦复如是。种种饶益无量众生。所谓见佛生欢喜者。得欢喜益。住净戒者。得净戒益。住诸禅定。及无量者。得圣出世大神通益。住法门光明者。得因果不坏益。住无所有光明者。得一切法不坏益。是故。说言如来出现饶益一切无量众生。佛子。是为如来应正等觉出现第十相。菩萨摩诃萨。应如是知。佛子。菩萨摩诃萨。知如来出现。则知无量。知成就无量行故。则知广大。知周遍十方故。则知无来去。知离生住灭故。则知无行无所行。知离心意识故。则知无身。知如虚空故。则知平等。知一切众生。皆无我故。则知无尽。知遍一切刹。无有尽故。则知无退。知尽后际。无断绝故。则知无坏。知如来智。无有对故。则知无二。知平等观察。为无为故。则知一切众生皆得饶益。本愿回向自在满足故。尔时普贤菩萨摩诃萨。欲重明此义。而说颂言</p>
<p>　</p>
<p>　十力大雄最无上　　譬如虚空无等等</p>
<p>　境界广大不可量　　功德第一超世间</p>
<p>　十力功德无边量　　心意思量所不及</p>
<p>　人中师子一法门　　众生亿劫莫能知</p>
<p>　十方国土碎为尘　　或有算计知其数</p>
<p>　如来一毛功德量　　千万亿劫无能说</p>
<p>　如人持尺量虚空　　复有随行计其数</p>
<p>　虚空边际不可得　　如来境界亦如是</p>
<p>　或有能于刹那顷　　悉知三世众生心</p>
<p>　设经众生数等劫　　不能知佛一念性</p>
<p>　譬如法界遍一切　　不可见取为一切</p>
<p>　十力境界亦复然　　遍于一切非一切</p>
<p>　真如离妄恒寂静　　无生无灭普周遍</p>
<p>　诸佛境界亦复然　　体性平等不增减</p>
<p>　譬如实际而非际　　普在三世亦非普</p>
<p>　导师境界亦如是　　遍于三世皆无碍</p>
<p>　法性无作无变易　　犹如虚空本清净</p>
<p>　诸佛性净亦如是　　本性非性离有无</p>
<p>　法性不在于言论　　无说离说恒寂灭</p>
<p>　十力境界性亦然　　一切文辞莫能辩</p>
<p>　了知诸法性寂灭　　如鸟飞空无有迹</p>
<p>　以本愿力现色身　　令见如来大神变</p>
<p>　若有欲知佛境界　　当净其意如虚空</p>
<p>　远离妄想及诸取　　令心所向皆无碍</p>
<p>　是故佛子应善听　　我以少譬明佛境</p>
<p>　十力功德不可量　　为悟众生今略说</p>
<p>　导师所现于身业　　语业心业诸境界</p>
<p>　转妙法轮般涅槃　　一切善根我今说</p>
<p>　譬如世界初安立　　非一因缘而可成</p>
<p>　无量方便诸因缘　　成此三千大千界</p>
<p>　如来出现亦如是　　无量功德乃得成</p>
<p>　刹尘心念尚可知　　十力生因莫能测</p>
<p>　譬如劫初云澍雨　　而起四种大风轮</p>
<p>　众生善根菩萨力　　成此三千各安住</p>
<p>　十力法云亦如是　　起智风轮清净意</p>
<p>　昔所回向诸众生　　普导令成无上果</p>
<p>　如有大雨名洪澍　　无有处所能容受</p>
<p>　唯除世界将成时　　清净虚空大风力</p>
<p>　如来出现亦如是　　普雨法雨充法界</p>
<p>　一切劣意无能持　　唯除清净广大心</p>
<p>　譬如空中澍大雨　　无所从来无所去</p>
<p>　作者受者悉亦无　　自然如是普充洽</p>
<p>　十力法雨亦如是　　无去无来无造作</p>
<p>　本行为因菩萨力　　一切大心咸听受</p>
<p>　譬如空云澍大雨　　一切无能数其滴</p>
<p>　唯除三千自在王　　具功德力悉明了</p>
<p>　善逝法雨亦如是　　一切众生莫能测</p>
<p>　唯除于世自在人　　明见如观掌中宝</p>
<p>　譬如空云澍大雨　　能灭能起亦能断</p>
<p>　一切珍宝悉能成　　三千所有皆分别</p>
<p>　十力法雨亦如是　　灭惑起善断诸见</p>
<p>　一切智宝皆使成　　众生心乐悉分别</p>
<p>　譬如空中雨一味　　随其所雨各不同</p>
<p>　岂彼雨性有分别　　然随物异法如是</p>
<p>　如来法雨非一异　　平等寂静离分别</p>
<p>　然随所化种种殊　　自然如是无边相</p>
<p>　譬如世界初成时　　先成色界天宫殿</p>
<p>　次及欲天次人处　　乾闼婆宫最后成</p>
<p>　如来出现亦如是　　先起无边菩萨行</p>
<p>　次化乐寂诸缘觉　　次声闻众后众生</p>
<p>　诸天初见莲华瑞　　知佛当出生欢喜</p>
<p>　水缘风力起世间　　宫殿山川悉成立</p>
<p>　如来宿善大光明　　巧别菩萨与其记</p>
<p>　所有智轮体皆净　　各能开示诸佛法</p>
<p>　譬如树林依地有　　地依于水得不坏</p>
<p>　水轮依风风依空　　而其虚空无所依</p>
<p>　一切佛法依慈悲　　慈悲复依方便立</p>
<p>　方便依智智依慧　　无碍慧身无所依</p>
<p>　譬如世界既成立　　一切众生获其利</p>
<p>　地水所住及空居　　二足四足皆蒙益</p>
<p>　法王出现亦如是　　一切众生获其利</p>
<p>　若有见闻及亲近　　悉使灭除诸惑恼</p>
<p>　如来出现法无边　　世间迷惑莫能知</p>
<p>　为欲开悟诸含识　　无譬谕中说其譬　</p>
<p>佛子。诸菩萨摩诃萨。应云何见如来应正等觉身。佛子。诸菩萨摩诃萨。应于无量处。见如来身。何以故。诸菩萨摩诃萨。不应于一法。一事一身。一国土一众生。见于如来。应遍一切处。见于如来。佛子。譬如虚空遍至一切。色非色处。非至非不至。何以故。虚空无身故。如来身亦如是。遍一切处。遍一切众生。遍一切法。遍一切国土。非至非不至。何以故。如来身无身故。为众生故。示现其身。佛子。是为如来身第一相。诸菩萨摩诃萨。应如是见。复次佛子。譬如虚空。宽广非色。而能显现一切诸色。而彼虚空。无有分别。亦无戏论。如来身亦复如是。以智光明。普照明故。令一切众生世出世间诸善根业。皆得成就。而如来身。无有分别。亦无戏论。何以故。从本已来。一切执着。一切戏论。皆永断故。佛子。是为如来身第二相。诸菩萨摩诃萨。应如是见。复次佛子。譬如日出于阎浮提。无量众生。皆得饶益。所谓。破闇作明。变湿令燥。生长草木。成熟谷稼。廓彻虚空。开敷莲华。行者见道。居者辨业。何以故。日轮普放无量光故。佛子。如来智日。亦复如是。以无量事。普益众生。所谓灭恶生善。破愚为智。大慈救护。大悲度脱。令其增长根力觉分。令生深信。舍离浊心。令得见闻。不坏因果。令得天眼。见殁生处。令心无碍。不坏善根。令智修明。开敷觉华。令其发心。成就本行。何以故。如来广大。智慧日身。放无量光。普照耀故。佛子。是为如来身第三相。诸菩萨摩诃萨。应如是见。复次佛子。譬如日出于阎浮提。先照一切须弥山等诸大山王。次照黑山。次照高原。然后普照一切大地。日不作念。我先照此。后照于彼。但以山地有高下故。照有先后。如来应正等觉。亦复如是。成就无边法界智轮。常放无碍智慧光明。先照菩萨摩诃萨等诸大山王。次照缘觉。次照声闻。次照决定善根众生。随其心器。示广大智。然后普照一切众生。乃至邪定。亦皆普及。为作未来利益因缘。令成熟故。而彼如来大智日光。不作是念。我当先照菩萨大行。乃至后照邪定众生。但放光明。平等普照。无碍无障。无所分别。佛子。譬如日月。随时出现。大山幽谷。普照无私。如来智慧。复亦如是。普照一切。无有分别。随诸众生根欲不同。智慧光明。种种有异。佛子。是为如来身第四相。诸菩萨摩诃萨。应如是见。复次佛子。譬如日出。生盲众生。无眼根故。未曾得见。虽未曾见。然为日光之所饶益。何以故。因此得知昼夜时节。受用种种衣服饮食。令身调适。离众患故。如来智日。亦复如是。无信无解。毁戒毁见。邪命自活。生盲之类。无信眼故。不见诸佛。智慧日轮。虽不见佛智慧日轮。亦为智日之所饶益。何以故。以佛威力。令彼众生。所有身苦。及诸烦恼。未来苦因。皆消灭故。佛子。如来有光明。名积集一切功德。有光明名普照一切。有光明。名清净自在照。有光明。名出大妙音。有光明。名普解一切语言法令他欢喜。有光明。名示现永断一切疑自在境界。有光明。名无住智自在普照。有光明。名永断一切戏论自在智。有光明。名随所应出妙音声。有光明。名出清净自在音庄严国土成熟众生。佛子如来一一毛孔。放如是等千种光明。五百光明。普照下方。五百光明。普照上方种种刹中。种种佛所。诸菩萨众。其菩萨等。见此光明。一时皆得如来境界。十头十眼。十耳十鼻。十舌十身。十手十足。十地十智。皆悉清净。彼诸菩萨。先所成就。诸处诸地。见彼光明。转更清净。一切善根。皆悉成熟。趣一切智。住二乘者。灭一切垢。其余一分。生盲众生。身既快乐。心亦清净。柔软调伏。堪修念智。地狱饿鬼。畜生诸趣。所有众生。皆得快乐。解脱众苦。命终皆生天上人间。佛子。彼诸众生不觉不知。以何因缘。以何神力。而来生此。彼生盲者。作如是念。我是梵天。我是梵化。是时如来。住普自在三昧。出六十种妙音。而告之言。汝等。非是梵天。亦非梵化。亦非帝释护世所作。皆是如来。威神之力。彼诸众生。闻是语已。以佛神力。皆知宿命。生大欢喜。心欢喜故。自然而出优昙华云。香云音乐云。衣云盖云。幢云幡云。末香云宝云。师子幢半月楼阁云。歌咏赞叹云。种种庄严云。皆以尊重心。供养如来。何以故。此诸众生。得净眼故。如来与彼。授阿耨多罗三藐三菩提记。佛子。如来智日。如是利益生盲众生。令得善根。具足成熟。佛子。是为如来身第五相。诸菩萨摩诃萨。应如是见。复次佛子。譬如月轮有四奇特。未曾有法。何等为四。一者映蔽一切星宿光明。二者随逐于时示现亏盈。三者于阎浮提澄净水中影无不现。四者一切见者皆对目前。而此月轮。无有分别。无有戏论。佛子。如来身月。亦复如是。有四奇特未曾有法。何等为四。所谓映蔽一切声闻独觉。学无学众。随其所宜。示现寿命修短不同。而如来身。无有增减。一切世界。净心众生。菩提器中。影无不现。一切众生。有瞻对者。皆谓如来。唯现我前。随其心乐。而为说法。随其地位。令得解脱。随所应化。令见佛身。而如来身。无有分别。无有戏论。所作利益。皆得究竟。佛子。是为如来身第六相。诸菩萨摩诃萨。应如是见。复次佛子。譬如三千大千世界。大梵天王。以少方便。于大千世界。普现其身。一切众生。皆见梵王现在己前。而此梵王。亦不分身。无种种身。佛子。诸佛如来。亦复如是。无有分别。无有戏论。亦不分身。无种种身。而随一切众生心乐。示现其身。亦不作念。现若干身。佛子。是为如来身第七相。诸菩萨摩诃萨。应如是见。复次佛子。譬如医王善知众药及诸咒论。阎浮提中。诸所有药。用无不尽。复以宿世诸善根力。大明咒力。为方便故。众生见者。病无不愈。彼大医王。知命将终。作是念言。我命终后。一切众生无所依怙。我今宜应为现方便。是时医王。合药涂身。明咒力持。令其终后。身不分散。不萎不枯。威仪视听。与本无别。凡所疗治。悉得除差。佛子。如来应正等觉。无上医王。亦复如是。于无量百千亿那由他劫。炼治法药。已得成就。修学一切方便善巧。大明咒力。皆到彼岸。善能除灭一切众生。诸烦恼病。及住寿命。经无量劫。其身清净。无有思虑。无有动用。一切佛事。未尝休息。众生见者。诸烦恼病。悉得消灭。佛子。是为如来身第八相。诸菩萨摩诃萨。应如是见。复次佛子。譬如大海有大摩尼宝。名集一切光明毗卢遮那藏。若有众生。触其光者。悉同其色。若有见者。眼得清净。随彼光明所照之处。雨摩尼宝。名为安乐。令诸众生。离苦调适。佛子。诸如来身。亦复如是。为大宝聚一切功德大智慧藏。若有众生。触佛身宝智慧光者。同佛身色。若有见者。法眼清净。随彼光明所照之处。令诸众生。离贫穷苦。乃至具足佛菩提乐。佛子。如来法身。无所分别。亦无戏论。而能普为一切众生。作大佛事。佛子。是为如来身第九相。诸菩萨摩诃萨。应如是见。复次佛子。譬如大海有大如意摩尼宝王。名一切世间庄严藏。具足成就百万功德。随所住处。令诸众生。灾患消除。所愿满足。然此如意摩尼宝王。非少福众生所能得见。如来身如意宝王。亦复如是。名为能令一切众生皆悉欢喜。若有见身闻名赞德。悉令永离生死苦患。假使一切世界。一切众生。一时专心。欲见如来。悉令得见。所愿皆满。佛子。佛身非是少福众生所能得见。唯除如来自在神力。所应调伏。若有众生。因见佛身。便种善根。乃至成熟。为成熟故。乃令得见如来身耳。佛子。是为如来身第十相。诸菩萨摩诃萨。应如是见。以其心无量遍十方故。所行无碍。如虚空故。普入法界故。住真实际故。无生无灭故。等住三世故。永离一切分别故。住尽后际誓愿故。严净一切世界故。庄严一一佛身故。尔时。普贤菩萨摩诃萨。欲重明此义。而说颂言</p>
<p>　</p>
<p>　譬如虚空遍十方　　若色非色有非有</p>
<p>　三世众生身国土　　如是普在无边际</p>
<p>　诸佛真身亦如是　　一切法界无不遍</p>
<p>　不可得见不可取　　为化众生而现形</p>
<p>　譬如虚空不可取　　普使众生造众业</p>
<p>　不念我今何所作　　云何我作为谁作</p>
<p>　诸佛身业亦如是　　普使群生修善法</p>
<p>　如来未曾有分别　　我今于彼种种作</p>
<p>　譬如日出阎浮提　　光明破闇悉无余</p>
<p>　山树池莲地众物　　种种品类皆蒙益</p>
<p>　诸佛日出亦如是　　生长人天众善行</p>
<p>　永除痴闇得智明　　恒受尊荣一切乐</p>
<p>　譬如日光出现时　　先照山王次余山</p>
<p>　后照高原及大地　　而日未始有分别</p>
<p>　善逝光明亦如是　　先照菩萨次缘觉</p>
<p>　后照声闻及众生　　而佛本来无动念</p>
<p>　譬如生盲不见日　　日光亦为作饶益</p>
<p>　令知时节受饮食　　永离众患身安隐</p>
<p>　无信众生不见佛　　而佛亦为兴义利</p>
<p>　闻名及以触光明　　因此乃至得菩提</p>
<p>　譬如净月在虚空　　能蔽众星示盈缺</p>
<p>　一切水中皆现影　　诸有观瞻悉对前</p>
<p>　如来净月亦复然　　能蔽余乘示修短</p>
<p>　普现天人净心水　　一切皆谓对其前</p>
<p>　譬如梵王住自宫　　普现三千诸梵处</p>
<p>　一切人天咸得见　　实不分身向于彼</p>
<p>　诸佛现身亦如是　　一切十方无不遍</p>
<p>　其身无数不可称　　亦不分身不分别</p>
<p>　如有医王善方术　　若有见者病皆愈</p>
<p>　命虽已尽药涂身　　令其作务悉如初</p>
<p>　最胜医王亦如是　　具足方便一切智</p>
<p>　以昔妙行现佛身　　众生见者烦恼灭</p>
<p>　譬如海中有宝王　　普出无量诸光明</p>
<p>　众生触者同其色　　若有见者眼清净</p>
<p>　最胜宝王亦如是　　触其光者悉同色</p>
<p>　若有得见五眼开　　破诸尘闇住佛地</p>
<p>　譬如如意摩尼宝　　随有所求皆满足</p>
<p>　少福众生不能见　　非是宝王有分别</p>
<p>　善逝宝王亦如是　　悉满所求诸欲乐</p>
<p>　无信众生不见佛　　非是善逝心弃舍　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>