<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第二十八</p>
<p>　　　　于阗国三藏实叉难陀奉　制译</p>
<p>　　十回向品第二十五之六</p>
<p>佛子。菩萨摩诃萨。若见如来。出兴于世。开演正法。以大音声。普告一切。如来出世。如来出世。令诸众生。得闻佛名。舍离一切我慢戏论。复更劝导。令速见佛。令忆念佛。令归向佛。令攀缘佛。令观察佛。令赞叹佛。复为广说佛难值遇。千万亿劫。时乃一出。众生由此。得见于佛。生清净信。踊跃欢喜。尊重供养。复于佛所。闻诸佛名。转更值遇无数诸佛。植诸善本。修习增长。尔时。无数百千万亿那由他众生。因见佛故。皆得清净。究竟调伏。彼诸众生。于菩萨所。皆生最上善知识想。因菩萨故。成就佛法。以无数劫。所种善根。普于世间。施作佛事。佛子。菩萨摩诃萨。开示众生。令见佛时。以诸善根。如是回向。所谓愿一切众生。不待劝诱。自往见佛。承事供养。皆令欢喜。愿一切众生。常乐见佛。心无废舍。愿一切众生。常勤修习广大智慧。受持一切。诸佛法藏。愿一切众生。随所闻声。皆悟佛法。于无量劫。修菩萨行。愿一切众生。安住正念。恒以智眼。见佛出兴。愿一切众生。不念异业。常忆见佛。勤修十力。愿一切众生。于一切处。常见诸佛。了达如来。遍虚空界。愿一切众生。皆得具足佛自在身。普于十方。成道说法。愿一切众生。遇善知识。常闻佛法。于诸如来。得不坏信。愿一切众生。悉能称叹。诸佛出兴。令其见者。普得清净。是为菩萨摩诃萨叹佛出世善根回向。为令众生。见一切佛。供养承事。于无上法。究竟清净故。佛子。菩萨摩诃萨。舍于大地。或施诸佛。造立精舍。或施菩萨。及善知识。随意所用。或施众僧。以为住处。或施父母。或施别人。声闻独觉。种种福田。乃至一切。贫穷孤露。及余四众。随意悉与。令无所乏。或施造立如来塔庙。于如是等诸处之中。悉为辨具。资生什物。令随意用。无所恐惧。菩萨摩诃萨。随何方所。布施地时。以诸善根。如是回向。所谓愿一切众生。具足清净。一切智地。悉到普贤。众行彼岸。愿一切众生。得总持地。正念受持一切佛法。愿一切众生。得住持力。常能守护一切佛教。愿一切众生。得如地心。于诸众生。意常清净。无有恶念。愿一切众生。持诸佛种。成就菩萨。诸地次第。无有断绝。愿一切众生。普为一切。作安隐处。悉令调伏。住清净道。愿一切众生。同诸如来。利益世间。普使勤修。安住佛力。愿一切众生。普为世间之所爱乐。悉令安住无上佛乐。愿一切众生。获善方便。住佛诸力。无畏法中。愿一切众生。得如地智。自在修行一切佛法。是为菩萨摩诃萨。施大地时。善根回向。为令众生。皆得究竟一切如来。清净地故。佛子。菩萨摩诃萨。布施僮仆。供养一切诸佛菩萨。真善知识。或施僧宝。或奉父母。尊胜福田。或复给施病苦众生。令无阙乏。以存其命。或复施与贫穷孤露。及余一切无瞻侍者。或为守护如来塔庙。或为书持诸佛正法。以百千亿那由他仆使。随时给施。其诸仆使。皆聪慧善巧。性自调顺。常勤精进无有懈惰。具质直心。安乐心。利益心。仁慈心。恭恪心。无怨恨心。无仇敌心。能随受者。方俗所宜。于彼彼中。作诸利益。又皆从菩萨净业所感。才能技艺。工巧算数。靡不通达。善能供侍。悦可其心。菩萨尔时。以诸善根。如是回向。所谓愿一切众生。得调顺心。一切佛所。修习善根。愿一切众生。随顺供养一切诸佛。于佛所说。悉能听受。愿一切众生。得佛摄受。常观如来。更无余念。愿一切众生。不坏佛种。勤修一切。顺佛善根。愿一切众生。常勤供养一切诸佛。无空过时。愿一切众生。摄持一切。诸佛妙义。言辞清净。游行无畏。愿一切众生。常乐见佛。心无厌足。于诸佛所。不惜身命。愿一切众生。得见诸佛。心无染着。离世所依。愿一切众生。但归于佛。永离一切。邪归依处。愿一切众生。随顺佛道。心常乐观无上佛法。是为菩萨摩诃萨施仆使时善根回向。为令众生。远离尘垢。净治佛地。能现如来。自在身故。佛子。菩萨摩诃萨。以身布施诸来乞者。布施之时。生谦下心。生如地心。生忍受众苦。无变动心。生给侍众生。不疲厌心。生于诸众生。犹如慈母。所有众善悉回与心。生于诸愚险极恶众生种种侵陵皆宽宥心。安住善根。精勤给事。菩萨尔时。悉以善根。如是回向。所谓愿一切众生。随其所须。常无阙乏。修菩萨行。恒不间断。不舍一切菩萨义利。善住菩萨。所行之道。了达菩萨。平等法性。得在如来。种族之数。住真实语。持菩萨行。令诸世间。得净佛法。深心信解。证法究竟。令诸众生。出生清净。增上善根。住大功德。具一切智。又以此善根。令一切众生。常得供养一切诸佛。解一切法。受持读诵。不忘不失。不坏不散。心善调伏。不调令调。以寂静法。而调习之。令彼众生。于诸佛所。住如是事。又以此善根。令一切众生。作第一塔。应受世间。种种供养。令一切众生。成最上福田。得佛智慧。开悟一切。令一切众生。作最上受者。普能饶益一切众生。令一切众生。成最上福利。能使具足一切善根。令一切众生。成第一好施处。能使获得无量福报。令一切众生。于三界中。皆得出离。令一切众生。作第一导师。能为世间。示如实道。令一切众生。得妙总持。具持一切。诸佛正法。令一切众生。证得无量第一法界。具足虚空。无碍正道。是为菩萨摩诃萨施自己身善根回向。为令众生皆得应供。无量智身故。佛子。菩萨摩诃萨。闻法喜悦。生净信心。能以其身。供养诸佛。欣乐信解。无上法宝。于诸佛所。生父母想。读诵受持。无碍道法。普入无数。那由他法。大智慧宝。诸善根门。心常忆念无量诸佛。入佛境界。深达义理。能以如来。微密梵音。兴佛法云。雨佛法雨。勇猛自在。能分别说一切智人。第一之地。具足成就萨婆若乘。以无量百千亿那由他大法。成满诸根。佛子。菩萨摩诃萨。于诸佛所。闻如是法。欢喜无量。安住正法。自断疑惑。亦令他断。心恒怡畅。功德成满。善根具足。意恒相续。利益众生。心常不匮。获最胜智。成金刚藏。亲近诸佛。净诸佛刹。常勤供养一切如来。菩萨尔时。以诸善根。如是回向。所谓愿一切众生。皆得圆满最胜之身。一切诸佛之所摄受。愿一切众生。常近诸佛。依诸佛住。恒得觐仰。未曾远离。愿一切众生。皆得清净。不坏之身。具足一切。功德智慧。愿一切众生。常勤供养一切诸佛。行无所得。究竟梵行。愿一切众生。得无我身。离我我所。愿一切众生。悉能分身。遍十方刹。犹如影现。而无来往。愿一切众生。得自在身。普往十方。无我无受。愿一切众生。从佛身生。处在如来。无上身家。愿一切众生。得法力身。忍辱大力。无能坏者。愿一切众生。得无比身。成就如来。清净法身。愿一切众生。成就出世。功德之身。生无所得。清净法界。是为菩萨摩诃萨以身供佛善根回向。为令众生。永住三世。诸佛家故。佛子。菩萨摩诃萨。以身布施一切众生。为欲普令成就善根。忆念善根。菩萨摩诃萨。自愿其身。为大明灯。普能照耀一切众生。为众乐具。普能摄受一切众生。为妙法藏。普能任持一切众生。为净光明。普能开晓一切众生。为世光影。普令众生。常得睹见。为善根因缘。普令众生。常得值遇。为真善知识。令一切众生。悉蒙教诱。为平坦道。令一切众生。皆得履践。为无有上。具足安乐。令一切众生。离苦清净。为明净日。普作世间。平等利益。菩萨尔时。以诸善根。如是回向。所谓愿一切众生。常亲近佛。入佛智地。愿一切众生。得随顺智。住无上觉。愿一切众生。常处佛会。意善调伏。愿一切众生。所行有则。具佛威仪。愿一切众生。悉得涅槃。深解法义。愿一切众生。具知足行。生如来家。愿一切众生。舍无明欲。住佛志乐。愿一切众生。生胜善根。坐菩提树。愿一切众生。杀烦恼贼。离怨害心。愿一切众生。具足护持一切佛法。是为菩萨摩诃萨以身布施一切众生善根回向。为欲利益一切众生。令得无上。安隐处故。佛子。菩萨摩诃萨。自以其身。给侍诸佛。于诸佛所。念报重恩。如父母想。于诸如来。起深信乐。以清净心。护佛菩提。住诸佛法。离世间想。生如来家。随顺诸佛。离魔境界。了达一切诸佛所行。成就一切诸佛法器。菩萨尔时。以此善根。如是回向。所谓愿一切众生。得清净心。一切智宝。而自庄严。愿一切众生。住善调伏。远离一切诸不善业。愿一切众生。得不可坏。坚固眷属。普能摄受诸佛正法。愿一切众生。为佛弟子。到于菩萨。灌顶之地。愿一切众生。常为诸佛之所摄受。永离一切不善之法。愿一切众生。随顺诸佛。修行菩萨最胜之法。愿一切众生。入佛境界。悉皆得授一切智记。愿一切众生。与诸如来。皆悉平等。一切佛法。无不自在。愿一切众生。悉为诸佛之所摄受。常能修行无取着业。愿一切众生。常为诸佛。第一侍者。一切佛所。修智慧行。是为菩萨摩诃萨给侍诸佛善根回向。为欲证得诸佛菩提。为欲救护一切众生。为欲出离一切三界。为欲成就无损恼心。为得无量广大菩提。为欲成就照佛法智。为欲常蒙诸佛摄受。为得诸佛之所护持。为欲信解一切佛法。为欲成就与三世佛。平等善根。为欲圆满无悔恨心。证得一切。诸佛法故。佛子。菩萨摩诃萨。布施国土。一切诸物。乃至王位。悉亦能舍。于诸世事。心得自在。无系无缚。无所恋着。远离恶业。饶益众生。不着业果。不乐世法。不复贪染诸有生处。虽住世间。非此处生。心不执着蕴界处法。于内外法。心无依住。常不忘失诸菩萨行。未曾远离诸善知识。持诸菩萨。广大行愿。常乐承事一切善友。菩萨尔时。以此善根。如是回向。所谓愿一切众生。为大法王。于法自在。到于彼岸。愿一切众生。成佛法王。摧灭一切烦恼怨贼。愿一切众生。住佛王位。得如来智。开演佛法。愿一切众生。住佛境界。能转无上。自在法轮愿一切众生。生如来家。于法自在。护持佛种。永使不绝。愿一切众生。开示无量。法王正法。成就无边。诸大菩萨。愿一切众生。住净法界。为大法王。现佛出兴。相继不断。愿一切众生。于诸世界。作智慧王。化导群生。无时暂舍。愿一切众生。普为法界。虚空界等。诸世界中。一切众生。作法施主。使其咸得住于大乘。愿一切众生。得成具足众善之王。与三世佛。善根齐等。是为菩萨摩诃萨布施王位善根回向。为欲令彼一切众生。究竟住于安隐处故。佛子。菩萨摩诃萨。见有人来。乞王京都。严丽大城。及以关防。所有输税。尽皆施与。心无吝惜。专向菩提。发大誓愿。住于大慈。行于大悲。志意欢悦。利益众生。以广大智。解了深法。安住诸佛。平等法性。发心为求一切智故。于自在法。起深乐故。于自在智。求证得故。净修一切诸功德故。住于坚固。广大智故。广集一切。诸善根故。修行一切佛法愿故。自然觉悟大智法故。安住菩提。心无退故。修习一切菩萨行愿。一切种智。尽究竟故。而行布施。以此善根。如是回向。所谓愿一切众生。悉能严净无量刹土。奉施诸佛。以为住处。愿一切众生。常乐居止阿兰若处。寂静不动。愿一切众生。永不依止王都聚落。心乐寂静。永得究竟。愿一切众生。永不乐着一切世间。于世语言。常乐远离。愿一切众生。得离贪心。施诸所有。心无中悔。愿一切众生。得出离心。舍诸家业。愿一切众生。得无吝心。常行惠施。愿一切众生。得不着心。离居家法。愿一切众生。得离众苦。除灭一切。栽横怖畏愿一切众生。严净十方。一切世界。奉施诸佛。是为菩萨摩诃萨布施王都善根回向。为令众生。悉能严净诸佛刹故。佛子。菩萨摩诃萨所有一切。内宫眷属。妓侍众女。皆颜貌端正。才能具足。谈笑歌舞。悉皆巧妙。种种衣服。种种华香。而以严身。见者欢喜。情无厌足。如是宝女。百千万亿。那由他数。皆由菩萨。善业所生。随意自在。敬顺无失。尽以布施诸来乞者。而于其中。无爱乐心。无顾恋心。无耽着心。无系缚心。无执取心。无贪染心。无分别心。无随逐心。无取相心。无乐欲心。菩萨尔时。观诸善根。为欲令一切众生。咸得出离故回向。得佛法喜故回向。于不坚固中。而得坚固故回向。得金刚智。不可坏心故回向。入佛道场故回向。到于彼岸故回向。得无上菩提心故回向。能以智慧。了达诸法故回向。出生一切善根故回向。入三世诸佛家故回向。佛子。菩萨摩诃萨。住如是法。生如来家。增长诸佛清净胜因。出生最胜一切智道。深入菩萨广大智业。灭除一切世间垢恼。常能供施功德福田。为诸众生。宣说妙法善巧安立。令其修习诸清净行。常勤摄取一切善根。菩萨尔时。以诸善根。如是回向所谓愿一切众生。常得无量三昧眷属。菩萨胜定。相续不断。愿一切众生。常乐见佛。悉入诸佛庄严三昧。愿一切众生。成就菩萨不思议定。自在游戏。无量神通。愿一切众生。入如实定。得不坏心。愿一切众生。尽获菩萨甚深三昧。于诸禅定而得自在。愿一切众生。得解脱心。成就一切三昧眷属。愿一切众生。种种三昧。皆得善巧。悉能摄取诸三昧相。愿一切众生。得胜智三昧。普能学习诸三昧门。愿一切众生。得无碍三昧。入深禅定。终不退失。愿一切众生。得无著三昧。心恒正受不取二法。是为菩萨摩诃萨布施一切内宫眷属时善根回向。为欲令一切众生。皆得不坏。清净眷属故。为欲令一切众生。皆得菩萨眷属故。为欲令一切众生。悉得满足佛法故。为欲令一切众生。满足一切智力故。为欲令一切众生。证于无上智慧故为欲令一切众生。得于随顺眷属故。为欲令一切众生。得同志行人共居故。为欲令一切众生。具足一切福智故。为欲令一切众生。成就清净善根故。为欲令一切众生。得善和眷属故。为欲令一切众生。成就如来清净法身故。为欲令一切众生。成就次第。如理辩才。善说诸佛。无尽法藏故。为欲令一切众生。永舍一切世俗善根。同修出世清净善根故。为欲令一切众生。净业圆满。成就一切清净法故。为欲令一切众生。一切佛法。皆悉现前。以法光明。普严净故。佛子。菩萨摩诃萨。能以所爱妻子布施。犹如往昔。须达拏太子。现庄严王菩萨。及余无量诸菩萨等。菩萨尔时。乘萨婆若心。行一切施。净修菩萨布施之道。其心清净。无有中悔。罄舍所珍。求一切智。令诸众生。净深志乐。成菩提行。观菩萨道。念佛菩提。住佛种性。菩萨摩诃萨。成辨如是。布施心已。决定志求如来之身。自观己身。继属一切。不得自在。又以其身。普摄众生。犹如宝洲。给施一切。未满足者。令其满足。菩萨如是。护念众生。欲令自身。作第一塔。普使一切。皆生欢喜。欲于世间。生平等心。欲为众生。作清凉池。欲与众生。一切安乐。欲为众生。作大施主。智慧自在。了知菩萨所行之行。而能如是。大誓庄严。趣一切智。愿成无上。智慧福田。普念众生。常随守护。而能成辨。自身利益。智慧光明。普照于世。常勤忆念菩萨施心。恒乐观察如来境界。佛子。菩萨摩诃萨。以无缚无著解脱心。布施妻子。所集善根。如是回向。所谓愿一切众生。住佛菩提。起变化身。周遍法界。转不退轮。愿一切众生。得无著身。愿力周行。一切佛刹。愿一切众生。舍爱憎心。断贪恚结。愿一切众生。为诸佛子。随佛所行。愿一切众生。于诸佛所。生自己心。不可沮坏。愿一切众生。常为佛子。从法化生。愿一切众生。得究竟处。成就如来。自在智慧。愿一切众生。证佛菩提。永离烦恼。愿一切众生。能具演说佛菩提道。常乐修行无上法施。愿一切众生。得正定心。不为一切诸缘所坏。愿一切众生。坐菩提树。成最正觉。开示无量。从法化生。诸善男女。是为菩萨摩诃萨布施。妻子善根回向。为令众生。皆悉证得无碍解脱。无著智故。佛子。菩萨摩诃萨。庄严舍宅。及诸资具。随有乞求。一切施与。行布施法。于家无著。远离一切居家觉观。厌恶家业。资生之具。不贪不味。心无系着。知家易坏。心恒厌舍。都于其中。无所爱乐。但欲出家。修菩萨行。以诸佛法。而自庄严。一切悉舍。心无中悔。常为诸佛之所赞叹。舍宅财物。随处所有。悉以惠施。心无恋着。见有乞求。心生喜庆。菩萨尔时。以此善根。如是回向。所谓愿一切众生。舍离妻子。成就出家第一之乐。愿一切众生。解脱家缚。入于非家。诸佛法中。修行梵行。愿一切众生。舍离悭垢。乐一切施。心无退转。愿一切众生。永离家法。少欲知足。无所藏积。愿一切众生。出世俗家。住如来家。愿一切众生。得无碍法。灭除一切障碍之道。愿一切众生。离家属爱。虽现居家。心无所著。愿一切众生。善能化诱。不离家法。说佛智慧。愿一切众生。身现在家。心常随顺佛智而住。愿一切众生。在居家地。住于佛地。普令无量无边众生。发欢喜心。是为菩萨摩诃萨布施舍宅时善根回向。为令众生。成就菩萨。种种行愿。神通智故。佛子。菩萨摩诃萨。布施种种。园林台榭。游戏快乐。庄严之处。作是念言。我当为一切众生。作好园林。我当为一切众生。示现法乐。我当施一切众生。欢喜之意。我当示一切众生。无边喜乐。我当为一切众生。开净法门。我当令一切众生。发欢喜心。我当令一切众生。得佛菩提。我当令一切众生。成满大愿。我当于一切众生。犹如慈父。我当令一切众生。智慧观察。我当施一切众生。资生之具。我当于一切众生。犹如慈母。生长一切。善根大愿。佛子。菩萨摩诃萨。如是修行诸善根时。于恶众生。不生疲厌。亦不误起弃舍之心。设满世间。一切众生。悉不知恩。菩萨于彼。初无嫌恨。不生一念。求反报心。但欲灭其无量苦恼。于诸世间。心如虚空。无所染着。普观诸法真实之相。发大誓愿。灭众生苦。永不厌舍。大乘志愿。灭一切见。修诸菩萨平等行愿。佛子。菩萨摩诃萨。如是观察已。摄诸善根。悉以回向。所谓愿一切众生。念念滋生无量善法。成就无上。园林之心。愿一切众生。得不动法。见一切佛。皆令欢喜。愿一切众生。乐法园苑。得诸佛刹。园苑妙乐。愿一切众生。得净妙心。常见如来。神足园林。愿一切众生。得佛戏乐。常善游戏智慧境界。愿一切众生。得游戏乐。普诣佛刹。道场众会。愿一切众生。成就菩萨。解脱游戏。尽未来劫。行菩萨行。心无疲倦。愿一切众生。见一切佛。充满法界。发广大心。住佛园林。愿一切众生。悉能遍往一切佛刹。一一刹中。供养诸佛。愿一切众生。得善欲心。清净庄严一切佛刹。是为菩萨摩诃萨布施一切园林台榭善根回向。为令众生。见一切佛。游戏一切。佛园林故。佛子。菩萨摩诃萨。作百千亿那由他。无量无数。广大施会。一切清净。诸佛印可。终不损恼于一众生。普令众生。远离众恶。净三业道。成就智慧。开置无量百千亿那由他阿僧祇。清净境界。积集无量百千亿那由他阿僧祇。资生妙物。发甚难得菩提之心。行无限施。令诸众生。住清净道。初中后善。生净信解。随百千亿无量众生。心之所乐。悉令欢喜。以大慈悲。救护一切。承事供养三世诸佛。为欲成就一切佛种。修行布施。心无中悔。增长信根。成满胜行。念念增进檀波罗蜜。菩萨尔时。以诸善根。如是回向。所谓愿一切众生。发大乘心。悉得成就摩诃衍施。愿一切众生。皆悉能行大会施。尽施善施。最胜施。无上施。最无上施。无等等施。超诸世间。施一切诸佛所称叹施。愿一切众生。作第一施主。于诸恶趣。免济众生。皆令得入无碍智道。修平等愿。如实善根。得无差别。证自境智。愿一切众生。安住寂静。诸禅定智。入不死道。究竟一切神通智慧。勇猛精进。具足诸地。庄严佛法。到于彼岸。永不退转。愿一切众生。设大施会。终不疲厌。给济众生。无有休息。究竟无上。一切种智。愿一切众生。恒勤种植一切善根。到于无量功德彼岸。愿一切众生。常蒙诸佛之所称叹。普为世间。作大施主。功德具足。充满法界。遍照十方。施无上乐。愿一切众生。设大施会。广集善根。等摄众生。到于彼岸。愿一切众生。成最胜施。普令众生。住第一乘。愿一切众生。为应时施。永离非时。大施究竟。愿一切众生。成就善施。到佛丈夫。大施彼岸。愿一切众生。究竟常行大庄严施。尽以一切诸佛为师。悉皆亲近。兴大供养。愿一切众生。住清净施。集等法界。无量福德。到于彼岸。愿一切众生。于诸世间。为大施主。誓度群品。住如来地。是为菩萨摩诃萨设大施会善根回向。为令众生。行无上施。究竟佛施。成就善施。不可坏施。供诸佛施。无恚恨施。救众生施。成一切智施。常见诸佛施。善精进施。成就一切菩萨功德诸佛智慧广大施故。佛子。菩萨摩诃萨。布施一切资生之物。心无贪惜。不求果报。于世富乐。无所希望。离妄想心。善思惟法。为欲利益一切众生。审观一切诸法实性。随诸众生。种种不同。所用所求。各各差别。成辨无量。资生之具。所有严饰。悉皆妙好。行无边施。行一切施。尽内外施。行此施时。增志乐力。获大功德。成就心宝。常能守护。一切众生。皆令发生。殊胜志愿。初未曾有。求反报心。所有善根。等三世佛。悉以圆满一切种智。佛子。菩萨摩诃萨。以此布施。所有善根。回向众生。愿一切众生。清净调伏。愿一切众生。灭除烦恼。严净一切诸佛刹土。愿一切众生。以清净心。于一念中。周遍法界。愿一切众生。智慧充满虚空法界。愿一切众生。得一切智。普入三世。调伏众生。于一切时。常转清净不退法轮。愿一切众生。具一切智。善能示现神通方便。饶益众生。愿一切众生。悉能悟入诸佛菩提。尽未来劫。于十方界。常说正法。曾无休息。令诸众生。普得闻知。愿一切众生。于无量劫。修菩萨行。悉得圆满。愿一切众生。于一切世界。若染若净。若小若大。若粗若细。若覆若仰。或一庄严。或种种庄严。所可演说。在世界数。诸世界中。修菩萨行。靡不周遍。愿一切众生。于念念中。常作三世。一切佛事。教化众生。向一切智。佛子。菩萨摩诃萨。随诸众生。一切所须。以如是等。阿僧祇物。而为给施。为令佛法。相续不断。大悲普救一切众生。安住大慈。修菩萨行。于佛教诲。终无违犯。以巧方便。修行众善。不断一切诸佛种性。随求悉与。而无患厌。一切悉舍。未曾中悔。常勤回向一切智道。时十方国土。种种形类。种种趣生。种种福田。皆来集会。至菩萨所。种种求索。菩萨见已。普皆摄受。心生欢喜。如见善友。大悲哀愍。思满其愿。舍心增长。无有休息。亦不疲厌。随其所求。悉令满足。离贫穷苦。时诸乞者。心大欣庆。转更称传。赞扬其德。美声遐布。悉来归往。菩萨见已。欢喜无量。假使百千亿那由他劫。受帝释乐。无数劫。受夜摩天乐。无量劫。受兜率陀天乐。无边劫。受善变化天乐。无等劫。受他化自在天乐。不可数劫。受梵王乐。不可称劫。受转轮王。王三千乐。不可思劫。受遍净天乐。不可说劫。受净居天乐。悉不能及。菩萨摩诃萨。见乞者来。欢喜爱乐。欣庆踊跃。信心增长。志乐清净。诸根调顺。信解成满。乃至增进诸佛菩提。佛子。菩萨摩诃萨。以此善根。为欲利益一切众生故回向。为欲安乐一切众生故回向。为令一切众生。得大义利故回向。为令一切众生。悉得清净故回向。为令一切众生。悉求菩提故回向。为令一切众生。悉得平等故回向。为令一切众生。悉得贤善心故回向。为令一切众生。悉入摩诃衍故回向。为令一切众生。悉得贤善智慧故回向。为令一切众生。悉具普贤菩萨行愿。满十力乘。现成正觉故回向</p>
<p>佛子。菩萨摩诃萨。以诸善根。如是回向时。身口意业。皆悉解脱。无著无系。无众生想。无命者想。无补伽罗想。无人想。无童子想。无生者想。无作者想。无受者想。无有想。无无想。无今世后世想。无死此生彼想。无常想。无无常想。无三有想。无无三有想。非想非非想。如是。非缚回向。非缚解回向。非业回向。非业报回向。非分别回向。非无分别回向。非思回向。非思已回向。非心回向。非无心回向。佛子。菩萨摩诃萨。如是回向时。不着内。不着外。不着能缘。不着所缘。不着因。不着果。不着法。不着非法。不着思。不着非思。不着色。不着色生。不着色灭。不着受想行识。不着受想行识生。不着受想行识灭。佛子。菩萨摩诃萨若能于此诸法不着。则不缚色。不缚色生。不缚色灭。不缚受想行识。不缚受想行识生。不缚受想行识灭。若能于此诸法不缚。则亦于诸法不解。何以故。无有少法。若现生。若已生。若当生。无法可取。无法可着。一切诸法。自相如是。无有自性。自性相离。非一非二。非多非无量。非小非大。非狭非广。非深非浅。非寂静非戏论。非处非非处。非法非非法。非体非非体。非有非非有。菩萨如是。观察诸法。则为非法。于言语中。随世建立。非法为法。不断诸业道。不舍菩萨行。求一切智。终无退转。了知一切。业缘如梦。音声如响。众生如影。诸法如幻。而亦不坏因缘业力。了知诸业。其用广大。解一切法。皆无所作。行无作道。未尝暂废。佛子。此菩萨摩诃萨。住一切智。若处非处。普皆回向一切智性。于一切处。皆悉回向。无有退转。以何义故。说名回向。永度世间。至于彼岸。故名回向。永出诸蕴。至于彼岸。故名回向。度言语道。至于彼岸。故名回向。离种种想。至于彼岸。故名回向。永断身见。至于彼岸。故名回向。永离依处。至于彼岸。故名回向。永绝所作。至于彼岸。故名回向。永出诸有。至于彼岸。故名回向。永舍诸取。至于彼岸。故名回向。永出世法。至于彼岸。故名回向。佛子。菩萨摩诃萨。如是回向时。则为随顺佛住。随顺法住。随顺智住。随顺菩提住。随顺义住。随顺回向住。随顺境界住。随顺行住。随顺真实住。随顺清净住。佛子。菩萨摩诃萨。如是回向。则为了达一切诸法。则为承事一切诸佛。无有一佛而不承事。无有一法而不供养。无有一法而可灭坏。无有一法而可乖违。无有一物而可贪着。无有一法而可厌离。不见内外。一切诸法。有少灭坏。违因缘道。法力具足。无有休息。佛子。是为菩萨摩诃萨第六随顺坚固一切善根回向。菩萨摩诃萨。住此回向时。常为诸佛之所护念。坚固不退。入深法性。修一切智。随顺法义。随顺法性。随顺一切坚固善根。随顺一切圆满大愿。具足随顺坚固之法。一切金刚。所不能坏。于诸法中。而得自在</p>
<p>尔时金刚幢菩萨。观察十方。观察众会。观察法界已。入于字句甚深之义。修习无量广大之心。以大悲心。普覆世间。长去来今。佛种性心。入于一切诸佛功德。成就诸佛自在力身。观诸众生。心之所乐。随其善根。所可成熟。依法性身。为现色身。承佛神力。而说颂言</p>
<p>　</p>
<p>　菩萨现身作国王　　于世位中最无等</p>
<p>　福德威光胜一切　　普为群萌兴利益</p>
<p>　其心清净无染着　　于世自在咸遵敬</p>
<p>　弘宣正法以训人　　普使众生获安隐</p>
<p>　现生贵族升王位　　常依正教转法轮</p>
<p>　禀性仁慈无毒虐　　十方敬仰皆从化</p>
<p>　智慧分别常明了　　色相才能皆具足</p>
<p>　临驭率土靡不从　　摧伏魔军悉令尽</p>
<p>　坚持净戒无违犯　　决志堪忍不动摇</p>
<p>　永愿蠲除忿恚心　　常乐修行诸佛法</p>
<p>　饮食香鬘及衣服　　车骑床褥座与灯</p>
<p>　菩萨悉以给济人　　并及所余无量种</p>
<p>　为利益故而行施　　令其开发广大心</p>
<p>　于尊胜处及所余　　意皆清净生欢喜</p>
<p>　菩萨一切皆周给　　内外所有悉能舍</p>
<p>　必使其心永清净　　不令暂尔生狭劣</p>
<p>　或施于头或施眼　　或施于手或施足</p>
<p>　皮肉骨髓及余物　　一切皆舍心无吝</p>
<p>　菩萨身居大王位　　种族豪贵人中尊</p>
<p>　开口出舌施群生　　其心欢喜无忧恋</p>
<p>　以彼施舌诸功德　　回向一切诸众生</p>
<p>　普愿藉此胜因缘　　悉得如来广长舌</p>
<p>　或施妻子及王位　　或施其身作僮仆</p>
<p>　其心清净常欢喜　　如是一切无忧悔</p>
<p>　随所乐求咸施与　　应时给济无疲厌</p>
<p>　一切所有皆能散　　诸来求者普满足</p>
<p>　为闻法故施其身　　修诸苦行求菩提</p>
<p>　复为众生舍一切　　求无上智不退转</p>
<p>　以于佛所闻正法　　自舍其身充给侍</p>
<p>　为欲普救诸群生　　发生无量欢喜心</p>
<p>　彼见世尊大导师　　能以慈心广饶益</p>
<p>　是时踊跃生欢喜　　听受如来深法味</p>
<p>　菩萨所有诸善根　　悉以回向诸众生</p>
<p>　普皆救护无有余　　永使解脱常安乐</p>
<p>　菩萨所有诸眷属　　色相端严能辩慧</p>
<p>　华鬘衣服及涂香　　种种庄严皆具足</p>
<p>　此诸眷属甚希有　　菩萨一切皆能施</p>
<p>　专求正觉度群生　　如是之心无暂舍</p>
<p>　菩萨如是谛思惟　　备行种种广大业</p>
<p>　悉以回向诸含识　　而不生于取着心</p>
<p>　菩萨舍彼大王位　　及以国土诸城邑</p>
<p>　宫殿楼阁与园林　　僮仆侍卫皆无吝</p>
<p>　彼于无量百千劫　　处处周行而施与</p>
<p>　因以教导诸群生　　悉使超升无上岸</p>
<p>　无量品类各差别　　十方世界来萃止</p>
<p>　菩萨见已心欣庆　　随其所乏令满足</p>
<p>　如三世佛所回向　　菩萨亦修如是业</p>
<p>　调御人尊之所行　　悉皆随学到彼岸</p>
<p>　菩萨观察一切法　　谁为能入此法者</p>
<p>　云何为入何所入　　如是布施心无住</p>
<p>　菩萨回向善巧智　　菩萨回向方便法</p>
<p>　菩萨回向真实义　　于其法中无所著</p>
<p>　心不分别一切业　　亦不染着于业果</p>
<p>　如菩提性从缘起　　入深法界无违逆</p>
<p>　不于身中而有业　　亦不依止于心住</p>
<p>　智慧了知无业性　　以因缘故业不失</p>
<p>　心不妄取过去法　　亦不贪着未来事</p>
<p>　不于现在有所住　　了达三世悉空寂</p>
<p>　菩萨已到色彼岸　　受想行识亦如是</p>
<p>　超出世间生死流　　其心谦下常清净</p>
<p>　谛观五蕴十八界　　十二种处及己身</p>
<p>　于此一一求菩提　　体性毕竟不可得</p>
<p>　不取诸法常住相　　于断灭相亦不着</p>
<p>　法性非有亦非无　　业理次第终无尽</p>
<p>　不于诸法有所住　　不见众生及菩提</p>
<p>　十方国土三世中　　毕竟求之无可得</p>
<p>　若能如是观诸法　　则如诸佛之所解</p>
<p>　虽求其性不可得　　菩萨所行亦不虚</p>
<p>　菩萨了法从缘有　　不违一切所行道</p>
<p>　开示解说诸业迹　　欲使众生悉清净</p>
<p>　是为智者所行道　　一切如来之所说</p>
<p>　随顺思惟入正义　　自然觉悟成菩提</p>
<p>　诸法无生亦无灭　　亦复无来无有去</p>
<p>　不于此死而生彼　　是人解悟诸佛法</p>
<p>　了达诸法真实性　　而于法性无分别</p>
<p>　知法无性无分别　　此人善入诸佛智</p>
<p>　法性遍在一切处　　一切众生及国土</p>
<p>　三世悉在无有余　　亦无形相而可得</p>
<p>　一切诸佛所觉了　　悉皆摄取无有余</p>
<p>　虽说三世一切法　　如是等法悉非有</p>
<p>　如诸法性遍一切　　菩萨回向亦复然</p>
<p>　如是回向诸众生　　常于世间无退转　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 