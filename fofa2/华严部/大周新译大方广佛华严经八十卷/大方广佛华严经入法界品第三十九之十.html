<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第六十九</p>
<p>　　　　于阗国三藏实叉难陀奉　制译</p>
<p>　　入法界品第三十九之十</p>
<p>尔时善财童子。了知彼婆珊婆演底夜神。初发菩提心。所生菩萨藏。所发菩萨愿。所净菩萨度。所入菩萨地。所修菩萨行。所行出离道一切智光海。普救众生心。普遍大悲云。于一切佛刹。尽未来际。常能出生普贤行愿。渐次游行。至普德净光夜神所。顶礼其足。绕无数匝。于前合掌。而作是言。圣者。我已先发阿耨多罗三藐三菩提心。而我未知菩萨云何修行菩萨地。云何出生菩萨地。云何成就菩萨地。夜神答言。善哉善哉。善男子。汝已能发阿耨多罗三藐三菩提心。今复问于菩萨地修行出生。及以成就。善男子。菩萨成就十法。能圆满菩萨行。何者为十。一者得清净三昧。常见一切佛。二者得清净眼。常观一切佛。相好庄严。三者知一切如来无量无边。功德大海。四者知等法界无量诸佛。法光明海。五者知一切如来。一一毛孔。放等众生数大光明海。利益无量一切众生。六者见一切如来。一一毛孔。出一切宝色光明焰海。七者于念念中。出现一切佛变化海。充满法界。究竟一切诸佛境界。调伏众生。八者得佛音声同一切众生言音海转三世一切佛法轮。九者知一切佛无边名号海。十者知一切佛调伏众生不思议自在力。善男子。菩萨成就此十种法。则能圆满菩萨诸行。善男子。我得菩萨解脱。名寂静禅定乐普游步。普见三世一切诸佛。亦见彼佛清净国土道场众会。神通名号。说法寿命。言音身相。种种不同。悉皆明睹。而无取着。何以故。知诸如来。非去。世趣永灭故。非来。体性无生故。非生。法身平等故。非灭。无有生相故。非实。住如幻法故。非妄。利益众生故。非迁。超过生死故。非坏。性常不变故一相。言语悉离故。无相。性相本空故。善男子。我如是了知一切如来时。于菩萨寂静禅定乐普游步解脱门。分明了达。成就增长。思惟观察。坚固庄严。不起一切妄想分别。大悲救护一切众生。一心不动。修习初禅。息一切意业。摄一切众生。智力勇猛。喜心悦豫。修第二禅。思惟一切众生自性。厌离生死。修第三禅。悉能息灭一切众生众苦热恼。修第四禅。增长圆满一切智愿。出生一切诸三昧海。入诸菩萨解脱海门。游戏一切神通。成就一切变化。以清净智普入法界。善男子。我修此解脱时。以种种方便。成就众生。所谓于在家放逸众生。令生不净想。可厌想。疲劳想。逼迫想。系缚想。罗刹想。无常想。苦想。无我想。空想。无生想。不自在想。老病死想。自于五欲。不生乐着。亦劝众生。不着欲乐。唯住法乐。出离于家。入于非家。若有众生。住于空闲。我为止息诸恶音声。于静夜时。为说深法。与顺行缘。开出家门。示正道路。为作光明。除其闇障。灭其怖畏。赞出家业。叹佛法僧及善知识。具诸功德。亦叹亲近善知识行。复次善男子。我修解脱时。令诸众生。不生非法贪。不起邪分别不作诸罪业。若已作者皆令止息。若未生善法。未修波罗蜜行。未求一切智。未起大慈悲。未造人天业。皆令其生。若已生者令其增长。我与如是顺道因缘。乃至令成一切智智。善男子。我唯得此菩萨寂静禅定乐普游步解脱门。如诸菩萨摩诃萨。具足普贤所有行愿。了达一切无边法界。常能增长一切善根。照见一切如来十力。住于一切如来境界。恒处生死。心无障碍。疾能满足一切智愿。普能往诣一切世界。悉能观见一切诸佛。遍能听受一切佛法。能破一切众生痴闇。能于生死大夜之中。出生一切智慧光明。而我云何能知能说彼功德行。善男子。去此不远。于菩提场右边。有一夜神。名喜目观察众生。汝诣彼问。菩萨云何学菩萨行。修菩萨道。尔时普德净光夜神。欲重宣此解脱义。为善财童子。而说颂曰</p>
<p>　</p>
<p>　若有信解心　　尽见三世佛</p>
<p>　彼人眼清净　　能入诸佛海</p>
<p>　汝观诸佛身　　清净相庄严</p>
<p>　一念神通力　　法界悉充满</p>
<p>　卢舍那如来　　道场成正觉</p>
<p>　一切法界中　　转于净法轮</p>
<p>　如来知法性　　寂灭无有二</p>
<p>　清净相严身　　遍示诸世间</p>
<p>　佛身不思议　　法界悉充满</p>
<p>　普现一切刹　　一切无不见</p>
<p>　佛身常光明　　一切刹尘等</p>
<p>　种种清净色　　念念遍法界</p>
<p>　如来一毛孔　　放不思议光</p>
<p>　普照诸群生　　令其烦恼灭</p>
<p>　如来一毛孔　　出生无尽化</p>
<p>　充遍于法界　　除灭众生苦</p>
<p>　佛演一妙音　　随类皆令解</p>
<p>　普雨广大法　　使发菩提意</p>
<p>　佛昔修诸行　　已曾摄受我</p>
<p>　故得见如来　　普现一切刹</p>
<p>　诸佛出世间　　量等众生数</p>
<p>　种种解脱境　　非我所能知</p>
<p>　一切诸菩萨　　入佛一毛孔</p>
<p>　如是妙解脱　　非我所能知</p>
<p>　此近有夜神　　名喜目观察</p>
<p>　汝应往诣彼　　问修菩萨行　</p>
<p>时善财童子。顶礼其足。绕无数匝。殷勤瞻仰。辞退而去</p>
<p>尔时善财童子。敬善知识教。行善知识语。作如是念。善知识者难见难遇。见善知识令心不散乱。见善知识破障碍山。见善知识入大悲海。救护众生。见善知识得智慧光。普照法界。见善知识悉能修行一切智道。见善知识普能睹见十方佛海。见善知识得见诸佛。转于法轮。忆持不忘。作是念已。发意欲诣喜目观察众生夜神所。时喜目神。加善财童子。令知亲近善知识。能生诸善根。增长成熟。所谓令知亲近善知识能修助道具。令知亲近善知识能起勇猛心。令知亲近善知识能作难坏业。令知亲近善知识能得难伏力。令知亲近善知识能入无边方。令知亲近善知识能久远修行。令知亲近善知识能辨无边业。令知亲近善知识能行无量道。令知亲近善知识能得速疾力普诣诸刹。令知亲近善知识能不离本处遍至十方。时善财童子。遽发是念。由亲近善知识能勇猛勤修一切智道。由亲近善知识能速疾出生诸大愿海。由亲近善知识。能为一切众生。尽未来劫。受无边苦。由亲近善知识。能被大精进甲。于一微尘中。说法声遍法界。由亲近善知识。能速往诣一切方海。由亲近善知识。于一毛道。尽未来劫。修菩萨行。由亲近善知识。于念念中。行菩萨行。究竟安住一切智地。由亲近善知识。能入三世一切如来。自在神力诸庄严道。由亲近善知识。能常遍入诸法界门。由亲近善知识。常缘法界未曾动出。而能遍往十方国土</p>
<p>尔时善财童子。发是念已。即诣喜目观察众生夜神所。见彼夜神。在于如来众会道场。坐莲华藏师子之座。入大势力普喜幢解脱。于其身上一一毛孔。出无量种变化身云。随其所应。以妙言音。而为说法。普摄无量一切众生。皆令欢喜而得利益。所谓出无量化身云。充满十方一切世界。说诸菩萨行檀波罗蜜。于一切事。皆无恋着。于一切众生。普皆施与。其心平等。无有轻慢。内外悉施。难舍能舍。又出等众生数无量化身云。充满法界。普现一切众生之前。说持净戒无有缺犯。修诸苦行。皆悉具足。于诸世间无有所依。于诸境界无所爱着说在生死。轮回往返。说诸人天盛衰苦乐。说诸境界皆是不净。说一切法皆是无常。说一切行悉苦无味。令诸世间舍离颠倒。住诸佛境。持如来戒。如是演说种种戒行戒香普熏。令诸众生。悉得成熟。又出等众生数种种身云。说能忍受一切众苦。所谓割截捶楚。诃骂欺辱。其心泰然不动不乱。于一切行不卑不高。于诸众生不起我慢。于诸法性安住忍受。说菩提心。无有穷尽。心无尽故。智亦无尽。普断一切众生烦恼。说诸众生卑贱丑陋。不具足身。令生厌离。赞诸如来清净妙色无上之身。令生欣乐。如是方便。成熟众生。又出等众生界种种身云。随诸众生心之所乐。说勇猛精进。修一切智助道之法。勇猛精进。降伏魔怨。勇猛精进。发菩提心。不动不退。勇猛精进。度一切众生。出生死海。勇猛精进。除灭一切恶道诸难。勇猛精进。坏无智山。勇猛精进供养一切诸佛如来。不生疲厌。勇猛精进。受持一切诸佛法轮。勇猛精进。坏散一切诸障碍山。勇猛精进。教化成熟一切众生。勇猛精进。严净一切诸佛国土。如是方便成熟众生。又出种种无量身云。以种种方便。令诸众生。心生欢喜。舍离恶意。厌一切欲。为说惭愧。令诸众生。藏护诸根。为说无上清净梵行。为说欲界是魔境界令生恐怖。为现不乐世间欲乐。住于法乐。随其次第。入诸禅定诸三昧乐。令思惟观察。除灭一切所有烦恼。又为演说一切菩萨诸三昧海。神力变现。自在游戏。令诸众生欢喜适悦。离诸忧怖。其心清净。诸根猛利。爱重于法。修习增长。又出等众生界种种身云。为说往诣十方国土。供养诸佛及以师长真善知识。受持一切诸佛法轮。精勤不懈。又为演说称赞一切诸如来海。观察一切诸法门海。显示一切诸法性相。开阐一切诸三昧门。开智慧境界。竭一切众生疑海。示智慧金刚坏一切众生见山。升智慧日轮破一切众生痴闇。皆令欢喜成一切智。又出等众生界种种身云。普诣一切众生之前。随其所应。以种种言辞。而为说法。或说世间神通福力。或说三界皆是可怖。令其不作世间业行。离三界处。出见稠林。或为称赞一切智道。令其超越二乘之地。或为演说不住生死不住涅槃。令其不著有为无为。或为演说住于天宫乃至道场。令其欣乐发菩提意。如是方便。教化众生。皆令究竟得一切智。又出一切世界微尘数身云。普诣一切众生之前。念念中。示普贤菩萨一切行愿。念念中。示清净大愿充满法界。念念中。示严净一切世界海。念念中。示供养一切如来海。念念中。示入一切法门海。念念中。示入一切世界海微尘数世界海。念念中。示于一切刹尽未来劫清净修行一切智道。念念中。示入如来力。念念中。示入一切三世方便海。念念中。示往一切刹现种种神通变化。念念中。示诸菩萨一切行愿。令一切众生住一切智。如是所作恒无休息。又出等一切众生心数身云。普诣一切众生之前。说诸菩萨集一切智助道之法无边际力。求一切智不破坏力。无穷尽力。修无上行不退转力。无间断力。于生死法无染着力。能破一切诸魔众力。远离一切烦恼垢力。能破一切业障山力。住一切劫修大悲行无疲倦力。震动一切诸佛国土令一切众生生欢喜力。能破一切诸外道力。普于世间转法轮力。以如是等方便成熟。令诸众生至一切智。又出等一切众生心数无量变化色身云。普诣十方无量世界。随众生心。演说一切菩萨智行。所谓说入一切众生界海智。说入一切众生心海智。说入一切众生根海智。说入一切众生行海智。说度一切众生未曾失时智。说出一切法界音声智。说念念遍一切法界海智。说念念知一切世界海坏智。说念念知一切世界海成住庄严差别智。说念念自在亲近供养一切如来听受法轮智。示现如是智波罗蜜。令诸众生。皆大欢喜。调畅适悦。其心清净。生决定解。求一切智。无有退转。如说菩萨诸波罗蜜成熟众生。如是宣说一切菩萨种种行法。而为利益。复于一一诸毛孔中。出无量种众生身云。所谓出与色究竟天善现天善见天无热天无烦天相似身云。出少广广果福生无云天相似身云。出遍净无量净少净天相似身云。出光音无量光少光天相似身云。出大梵梵辅梵众天相似身云。出自在天化乐天兜率陀天须夜摩天忉利天及其采女诸天子众相似身云。出提头赖吒乾闼婆王乾闼婆子乾闼婆女相似身云。出毗楼勒叉鸠槃茶王鸠槃茶子鸠槃茶女相似身云。出毗楼博叉龙王龙子龙女相似身云。出毗沙门夜叉王夜叉子夜叉女相似身云。出大树紧那罗王善慧摩睺罗伽王大速疾力迦楼罗王罗睺阿修罗王阎罗法王及其子其女相似身云。出诸人主及其子其女相似身云。出声闻独觉及诸佛众相似身云。出地神水神火神风神河神海神山神树神乃至昼夜主方神等相似身云。周遍十方。充满法界。于彼一切众生之前。现种种声。所谓风轮声水轮声。火焰声海潮声。地震声。大山相击声。天城震动声。摩尼相击声。天王声。龙王声。夜叉王声。乾闼婆王声。阿修罗王声。迦楼罗王声。紧那罗王声。摩睺罗伽王声。人王声。梵王声。天女歌咏声。诸天音乐声。摩尼宝王声。以如是等种种音声。说喜目观察众生夜神。从初发心。所集功德。所谓承事一切诸善知识。亲近诸佛。修行善法。行檀波罗蜜。难舍能舍。行尸波罗蜜。弃舍王位宫殿眷属。出家学道。行羼提波罗蜜。能忍世间一切苦事。及以菩萨所修苦行。所持正法。皆悉坚固。其心不动。亦能忍受一切众生。于己身心。恶作恶说。忍一切业。皆不失坏。忍一切法。生决定解。忍诸法性。能谛思惟。行精进波罗蜜。起一切智行。成一切佛法。行禅波罗蜜。其禅波罗蜜。所有资具所有修习。所有成就。所有清净。所有起三昧神通。所有入三昧海门。皆悉显示。行般若波罗蜜。其般若波罗蜜。所有资具。所有清净。大智慧日。大智慧云。大智慧藏。大智慧门。皆悉显示。行方便波罗蜜。其方便波罗蜜。所有资具。所有修行。所有体性。所有理趣。所有清净。所有相应事。皆悉显示。行愿波罗蜜。其愿波罗蜜。所有体性。所有成就。所有修习。所有相应事。皆悉显示。行力波罗蜜。其力波罗蜜。所有资具。所有因缘。所有理趣。所有演说。所有相应事。皆悉显示。行智波罗蜜。其智波罗蜜。所有资具。所有体性。所有成就。所有清净。所有处所。所有增长。所有深入。所有光明。所有显示。所有理趣。所有相应事。所有拣择。所有行相。所有相应法。所有所摄法。所知法。所知业。所知刹。所知劫。所知世。所知佛出现。所知佛。所知菩萨。所知菩萨心。菩萨位。菩萨资具。菩萨发趣。菩萨回向。菩萨大愿。菩萨法轮。菩萨拣择法。菩萨法海。菩萨法门海。菩萨法旋流。菩萨法理趣。如是等智波罗蜜。相应境界。皆悉显示。成熟众生。又说此神从初发心所集功德。相续次第。所习善根。相续次第。所修无量诸波罗蜜相续次第。死此生彼。及其名号相续次第。亲近善友。承事诸佛。受持正法。修菩萨行。入诸三昧。以三昧力。普见诸佛。普见诸刹。普知诸劫。深入法界。观察众生。入法界海。知诸众生死此生彼。得净天耳闻一切声。得净天眼见一切色。得他心智知众生心。得宿住智知前际事。得无依无作神足智通。自在游行遍十方刹。如是所有相续次第。得菩萨解脱。入菩萨解脱海。得菩萨自在。得菩萨勇猛。得菩萨游步。住菩萨想。入菩萨道。如是一切所有功德。相续次第。皆悉演说。分别显示。成熟众生。如是说时。于念念中。十方各严净不可说不可说诸佛国土。度脱无量恶趣众生。令无量众生。生天人中。富贵自在。令无量众生。出生死海。令无量众生。安住声闻辟支佛地。令无量众生。住如来地。尔时善财童子。见闻如上所现一切诸希有事。念念观察思惟解了。深入安住。承佛威力及解脱力。则得菩萨不思议大势力。普喜幢自在力解脱。何以故。与喜目夜神。于往昔时。同修行故。如来神力所加持故。不思议善根所祐助故。得菩萨诸根故。生如来种中故。得善友力所摄受故。受诸如来所护念故。毗卢遮那如来曾所化故。彼分善根已成熟故。堪修普贤菩萨行故。尔时善财童子。得此解脱已。心生欢喜。合掌向喜目观察众生夜神。以偈赞曰</p>
<p>　</p>
<p>　无量无数劫　　学佛甚深法</p>
<p>　随其所应化　　显现妙色身</p>
<p>　了知诸众生　　沉迷婴妄想</p>
<p>　种种身皆现　　随应悉调伏</p>
<p>　法身恒寂静　　清净无二相</p>
<p>　为化众生故　　示现种种形</p>
<p>　于诸蕴界处　　未曾有所著</p>
<p>　示行及色身　　调伏一切众</p>
<p>　不着内外法　　已度生死海</p>
<p>　而现种种身　　住于诸有界</p>
<p>　远离诸分别　　戏论所不动</p>
<p>　为着妄想者　　弘宣十力法</p>
<p>　一心住三昧　　无量劫不动</p>
<p>　毛孔出化云　　供养十方佛</p>
<p>　得佛方便力　　念念无边际</p>
<p>　示现种种身　　普摄诸群生</p>
<p>　了知诸有海　　种种业庄严</p>
<p>　为说无碍法　　令其悉清净</p>
<p>　色身妙无比　　清净如普贤</p>
<p>　随诸众生心　　示现世间相　</p>
<p>尔时善财童子。说此颂已。白言。天神。汝发阿耨多罗三藐三菩提心。为几时耶。得此解脱。身已久如。尔时喜目观察众生主夜神。以颂答曰</p>
<p>　</p>
<p>　我念过去世　　过于刹尘劫</p>
<p>　刹号摩尼光　　劫名寂静音</p>
<p>　百万那由他　　俱胝四天下</p>
<p>　其王数亦尔　　各各自临驭</p>
<p>　中有一王都　　号曰香幢宝</p>
<p>　庄严最殊妙　　见者皆欣悦</p>
<p>　中有转轮王　　其身甚微妙</p>
<p>　三十二种相　　随好以庄严</p>
<p>　莲华中化生　　金色光明身</p>
<p>　腾空照远近　　普及阎浮界</p>
<p>　其王有千子　　勇猛身端正</p>
<p>　臣佐满一亿　　智慧善方便</p>
<p>　嫔御有十亿　　颜容状天女</p>
<p>　利益调柔意　　慈心给侍王</p>
<p>　其王以法化　　普及四天下</p>
<p>　轮围大地中　　一切皆丰盛</p>
<p>　我时为宝女　　具足梵音声</p>
<p>　身出金色光　　照及千由旬</p>
<p>　日光既已没　　音乐咸寂然</p>
<p>　大王及侍御　　一切皆安寝</p>
<p>　彼时德海佛　　出兴于世间</p>
<p>　显现神通力　　充满十方界</p>
<p>　放大光明海　　一切刹尘数</p>
<p>　种种自在身　　遍满于十方</p>
<p>　地震出妙音　　普告佛兴世</p>
<p>　天人龙神众　　一切皆欢喜</p>
<p>　一一毛孔中　　出佛化身海</p>
<p>　十方皆遍满　　随应说妙法</p>
<p>　我时于梦中　　见佛诸神变</p>
<p>　亦闻深妙法　　心生大欢喜</p>
<p>　一万主夜神　　共在空中住</p>
<p>　赞叹佛兴世　　同时觉悟我</p>
<p>　贤慧汝应起　　佛已现汝国</p>
<p>　劫海难值遇　　见者得清净</p>
<p>　我时便寐寤　　即睹清净光</p>
<p>　观此从何来　　见佛树王下</p>
<p>　诸相庄严体　　犹如宝山王</p>
<p>　一切毛孔中　　放大光明海</p>
<p>　见已心欢喜　　便生此念言</p>
<p>　愿我得如佛　　广大神通力</p>
<p>　我时寻觉寤　　大王并眷属</p>
<p>　令见佛光明　　一切皆欣庆</p>
<p>　我时与大王　　骑从千万亿</p>
<p>　众生亦无量　　俱行诣佛所</p>
<p>　我于二万岁　　供养彼如来</p>
<p>　七宝四天下　　一切皆奉施</p>
<p>　时彼如来说　　功德普云经</p>
<p>　普应群生心　　庄严诸愿海</p>
<p>　夜神觉悟我　　令我得利益</p>
<p>　我愿作是身　　觉诸放逸者</p>
<p>　我从此初发　　最上菩提愿</p>
<p>　往来诸有中　　其心无忘失</p>
<p>　从此后供养　　十亿那由佛</p>
<p>　恒受人天乐　　饶益诸群生</p>
<p>　初佛功德海　　第二功德灯</p>
<p>　第三妙宝幢　　第四虚空智</p>
<p>　第五莲华藏　　第六无碍慧</p>
<p>　第七法月王　　第八智灯轮</p>
<p>　第九两足尊　　宝焰山灯王</p>
<p>　第十调御师　　三世华光音</p>
<p>　如是等诸佛　　我悉曾供养</p>
<p>　然未得慧眼　　入于解脱海</p>
<p>　从此次第有　　一切宝光刹</p>
<p>　其劫名天胜　　五百佛兴世</p>
<p>　最初月光轮　　第二名日灯</p>
<p>　第三名光幢　　第四宝须弥</p>
<p>　第五名华焰　　第六号灯海</p>
<p>　第七炽然佛　　第八天藏佛</p>
<p>　九光明王幢　　十普智光王</p>
<p>　如是等诸佛　　我悉曾供养</p>
<p>　尚于诸法中　　无而计为有</p>
<p>　从此复有劫　　名曰梵光明</p>
<p>　世界莲华灯　　庄严极殊妙</p>
<p>　彼有无量佛　　一一无量众</p>
<p>　我悉曾供养　　尊重听闻法</p>
<p>　初宝须弥佛　　二功德海佛</p>
<p>　三法界音佛　　四法震雷佛</p>
<p>　五名法幢佛　　六名地光佛</p>
<p>　七名法力光　　八名虚空觉</p>
<p>　第九须弥光　　第十功德云</p>
<p>　如是等如来　　我悉曾供养</p>
<p>　未能明了法　　而入诸佛海</p>
<p>　次后复有劫　　名为功德月</p>
<p>　尔时有世界　　其名功德幢</p>
<p>　彼中有诸佛　　八十那由他</p>
<p>　我皆以妙供　　深心而敬奉</p>
<p>　初乾闼婆王　　二名大树王</p>
<p>　三功德须弥　　第四宝眼佛</p>
<p>　第五卢舍那　　第六光庄严</p>
<p>　第七法海佛　　第八光胜佛</p>
<p>　九名贤胜佛　　第十法王佛</p>
<p>　如是等诸佛　　我悉曾供养</p>
<p>　然未得深智　　入于诸法海</p>
<p>　此后复有劫　　名为寂静慧</p>
<p>　刹号金刚宝　　庄严悉殊妙</p>
<p>　于中有千佛　　次第而出兴</p>
<p>　众生少烦恼　　众会悉清净</p>
<p>　初金刚脐佛　　二无碍力佛</p>
<p>　三名法界影　　四号十方灯</p>
<p>　第五名悲光　　第六名戒海</p>
<p>　第七忍灯轮　　第八法轮光</p>
<p>　九名光庄严　　十名寂静光</p>
<p>　如是等诸佛　　我悉曾供养</p>
<p>　犹未能深悟　　如空清净法</p>
<p>　游行一切刹　　于彼修诸行</p>
<p>　次第复有劫　　名为善出现</p>
<p>　刹号香灯云　　净秽所共成</p>
<p>　亿佛于中现　　庄严刹及劫</p>
<p>　所说种种法　　我皆能忆持</p>
<p>　初名广称佛　　次名法海佛</p>
<p>　三名自在王　　四名功德云</p>
<p>　第五法胜佛　　第六天冠佛</p>
<p>　第七智焰佛　　第八虚空音</p>
<p>　第九两足尊　　名普生殊胜</p>
<p>　第十无上士　　眉间胜光明</p>
<p>　如是一切佛　　我悉曾供养</p>
<p>　然犹未能净　　离诸障碍道</p>
<p>　次第复有劫　　名集坚固王</p>
<p>　刹号宝幢王　　一切善分布</p>
<p>　有五百诸佛　　于中而出现</p>
<p>　我恭敬供养　　求无碍解脱</p>
<p>　最初功德轮　　其次寂静音</p>
<p>　次名功德海　　次名日光王</p>
<p>　第五功德王　　第六须弥相</p>
<p>　次名法自在　　次佛功德王</p>
<p>　第九福须弥　　第十光明王</p>
<p>　如是等诸佛　　我悉曾供养</p>
<p>　所有清净道　　普入尽无余</p>
<p>　然于所入门　　未能成就忍</p>
<p>　次第复有劫　　名为妙胜主</p>
<p>　刹号寂静音　　众生烦恼薄</p>
<p>　于中有佛现　　八十那由他</p>
<p>　我悉曾供养　　修行最胜道</p>
<p>　初佛名华聚　　次佛名海藏</p>
<p>　次名功德生　　次号天王髻</p>
<p>　第五摩尼藏　　第六真金山</p>
<p>　第七宝聚尊　　第八法幢佛</p>
<p>　第九名胜财　　第十名智慧</p>
<p>　此十为上首　　供养无不尽</p>
<p>　次第复有劫　　名曰千功德</p>
<p>　尔时有世界　　号善化幢灯</p>
<p>　六十亿那由　　诸佛兴于世</p>
<p>　最初寂静幢　　其次奢摩他</p>
<p>　第三百灯王　　第四寂静光</p>
<p>　第五云密阴　　第六日大明</p>
<p>　七号法灯光　　八名殊胜焰</p>
<p>　九名天胜藏　　十名大吼音</p>
<p>　如是等诸佛　　我悉常供养</p>
<p>　未得清净忍　　深入诸法海</p>
<p>　次第复有劫　　名无著庄严</p>
<p>　尔时有世界　　名曰无边光</p>
<p>　中有三十六　　那由他佛现</p>
<p>　初功德须弥　　第二虚空心</p>
<p>　第三具庄严　　第四法雷音</p>
<p>　第五法界声　　第六妙音云</p>
<p>　第七照十方　　第八法海音</p>
<p>　第九功德海　　第十功德幢</p>
<p>　如是等诸佛　　我悉曾供养</p>
<p>　次有佛出现　　名为功德幢</p>
<p>　我为月面天　　供养人中主</p>
<p>　时佛为我说　　无依妙法门</p>
<p>　我闻专念持　　出生诸愿海</p>
<p>　我得清净眼　　寂灭定总持</p>
<p>　能于念念中　　悉见诸佛海</p>
<p>　我得大悲藏　　普明方便眼</p>
<p>　增长菩提心　　成就如来力</p>
<p>　见众生颠倒　　执常乐我净</p>
<p>　愚痴暗所覆　　妄想起烦恼</p>
<p>　行止见稠林　　往来贪欲海</p>
<p>　集于诸恶趣　　无量种种业</p>
<p>　一切诸趣中　　随业而受身</p>
<p>　生老死众患　　无量苦逼迫</p>
<p>　为彼众生故　　我发无上心</p>
<p>　愿得如十方　　一切十力尊</p>
<p>　缘佛及众生　　起于大愿云</p>
<p>　从是修功德　　趣入方便道</p>
<p>　愿云悉弥覆　　普入一切道</p>
<p>　具足波罗蜜　　充满于法界</p>
<p>　速入于诸地　　三世方便海</p>
<p>　一念修诸佛　　一切无碍行</p>
<p>　佛子我尔时　　得入普贤道</p>
<p>　了知十法界　　一切差别门　</p>
<p>善男子。于汝意云何。彼时转轮圣王。名十方主。能绍隆佛种者。岂异人乎。文殊师利童子是也。尔时夜神。觉悟我者。普贤菩萨之所化耳。我于尔时。为王宝女。蒙彼夜神觉悟于我。令我见佛。发阿耨多罗三藐三菩提心。自从是来。经佛刹微尘数劫。不堕恶趣。常生人天。于一切处。常见诸佛。乃至于妙灯功德幢佛所。得此大势力普喜幢菩萨解脱。以此解脱。如是利益一切众生。善男子。我唯得此大势力普喜幢解脱门。如诸菩萨摩诃萨。于念念中。普诣一切诸如来所。疾能趣入一切智海。于念念中。以发趣门。入于一切诸大愿海。于念念中。以愿海门。尽未来劫。念念出生一切诸行。一一行中。出生一切刹微尘数身。一一身。普入一切法界门。一一法界门。一切佛刹中。随众生心说诸妙行。一切刹一一尘中。悉见无边诸如来海。一一如来所。悉见遍法界诸佛神通。一一如来所。悉见往劫修菩萨行。一一如来所。受持守护所有法轮。一一如来所。悉见三世一切如来诸神变海。而我云何能知能说彼功德行。善男子。此众会中。有一夜神。名普救众生妙德。汝诣彼问。菩萨云何入菩萨行。净菩萨道。时善财童子。顶礼其足。绕无数匝。殷勤瞻仰。辞退而去。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 