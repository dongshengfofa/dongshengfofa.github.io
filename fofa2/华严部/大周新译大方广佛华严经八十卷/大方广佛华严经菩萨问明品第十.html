<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经菩萨问明品第十</p>
<p>尔时文殊师利菩萨。问觉首菩萨言。佛子。心性是一。云何见有种种差别。所谓。往善趣恶趣。诸根满缺受生同异。端正丑陋。苦乐不同。业不知心。心不知业。受不知报。报不知受。心不知受。受不知心。因不知缘。缘不知因。智不知境。境不知智。时觉首菩萨。以颂答曰</p>
<p>　仁今问是义　　为晓悟群蒙</p>
<p>　我如其性答　　惟仁应谛听</p>
<p>　诸法无作用　　亦无有体性</p>
<p>　是故彼一切　　各各不相知</p>
<p>　譬如河中水　　湍流竞奔逝</p>
<p>　各各不相知　　诸法亦如是</p>
<p>　亦如大火聚　　猛焰同时发</p>
<p>　各各不相知　　诸法亦如是</p>
<p>　又如长风起　　遇物咸鼓扇</p>
<p>　各各不相知　　诸法亦如是</p>
<p>　又如众地界　　展转因依住</p>
<p>　各各不相知　　诸法亦如是</p>
<p>　眼耳鼻舌身　　心意诸情根</p>
<p>　以此常流转　　而无能转者</p>
<p>　法性本无生　　示现而有生</p>
<p>　是中无能现　　亦无所现物</p>
<p>　眼耳鼻舌身　　心意诸情根</p>
<p>　一切空无性　　妄心分别有</p>
<p>　如理而观察　　一切皆无性</p>
<p>　法眼不思议　　此见非颠倒</p>
<p>　若实若不实　　若妄若非妄</p>
<p>　世间出世间　　但有假言说　</p>
<p>尔时文殊师利菩萨。问财首菩萨言。佛子。一切众生非众生。云何如来。随其时。随其命。随其身。随其行。随其解。随其言论。随其心乐。随其方便。随其思惟。随其观察。于如是诸众生中。为现其身。教化调伏。时财首菩萨。以颂答曰</p>
<p>　</p>
<p>　此是乐寂灭　　多闻者境界</p>
<p>　我为仁宣说　　仁今应听受</p>
<p>　分别观内身　　此中谁是我</p>
<p>　若能如是解　　彼达我有无</p>
<p>　此身假安立　　住处无方所</p>
<p>　谛了是身者　　于中无所著</p>
<p>　于身善观察　　一切皆明见</p>
<p>　知法皆虚妄　　不起心分别</p>
<p>　寿命因谁起　　复因谁退灭</p>
<p>　犹如旋火轮　　初后不可知</p>
<p>　智者能观察　　一切有无常</p>
<p>　诸法空无我　　永离一切相</p>
<p>　众报随业生　　如梦不真实</p>
<p>　念念常灭坏　　如前后亦尔</p>
<p>　世间所见法　　但以心为主</p>
<p>　随解取众相　　颠倒不如实</p>
<p>　世间所言论　　一切是分别</p>
<p>　未曾有一法　　得入于法性</p>
<p>　能缘所缘力　　种种法出生</p>
<p>　速灭不暂停　　念念悉如是　</p>
<p>尔时文殊师利菩萨。问宝首菩萨言。佛子。一切众生。等有四大。无我无我所。云何而有受苦受乐。端正丑陋。内好外好。少受多受。或受现报。或受后报。然法界中。无美无恶。时宝首菩萨。以颂答曰</p>
<p>　</p>
<p>　随其所行业　　如是果报生</p>
<p>　作者无所有　　诸佛之所说</p>
<p>　譬如净明镜　　随其所对质</p>
<p>　现像各不同　　业性亦如是</p>
<p>　亦如田种子　　各各不相知</p>
<p>　自然能出生　　业性亦如是</p>
<p>　又如巧幻师　　在彼四衢道</p>
<p>　示现众色相　　业性亦如是</p>
<p>　如机关木人　　能出种种声</p>
<p>　彼无我非我　　业性亦如是</p>
<p>　亦如众鸟类　　从[穀-禾+卵]而得出</p>
<p>　音声各不同　　业性亦如是</p>
<p>　譬如胎藏中　　诸根悉成就</p>
<p>　体相无来处　　业性亦如是</p>
<p>　又如在地狱　　种种诸苦事</p>
<p>　彼悉无所从　　业性亦如是</p>
<p>　譬如转轮王　　成就胜七宝</p>
<p>　来处不可得　　业性亦如是</p>
<p>　又如诸世界　　大火所烧然</p>
<p>　此火无来处　　业性亦如是　</p>
<p>尔时文殊师利菩萨。问德首菩萨言。佛子。如来所悟。唯是一法。云何乃说无量诸法。现无量刹。化无量众。演无量音。示无量身。知无量心。现无量神通。普能震动无量世界。示现无量殊胜庄严。显示无边种种境界。而法性中。此差别相。皆不可得。时德首菩萨。以颂答曰</p>
<p>　</p>
<p>　佛子所问义　　甚深难可了</p>
<p>　智者能知此　　常乐佛功德</p>
<p>　譬如地性一　　众生各别住</p>
<p>　地无一异念　　诸佛法如是</p>
<p>　亦如火性一　　能烧一切物</p>
<p>　火焰无分别　　诸佛法如是</p>
<p>　亦如大海一　　波涛千万异</p>
<p>　水无种种殊　　诸佛法如是</p>
<p>　亦如风性一　　能吹一切物</p>
<p>　风无一异念　　诸佛法如是</p>
<p>　亦如大云雷　　普雨一切地</p>
<p>　雨滴无差别　　诸佛法如是</p>
<p>　亦如地界一　　能生种种芽</p>
<p>　非地有殊异　　诸佛法如是</p>
<p>　如日无云曀　　普照于十方</p>
<p>　光明无异性　　诸佛法如是</p>
<p>　亦如空中月　　世间靡不见</p>
<p>　非月往其处　　诸佛法如是</p>
<p>　譬如大梵王　　应现满三千</p>
<p>　其身无别异　　诸佛法如是　</p>
<p>尔时文殊师利菩萨。问目首菩萨言。佛子。如来福田。等一无异。云何而见众生布施。果报不同。所谓。种种色。种种形。种种家。种种根。种种财。种种主。种种眷属。种种官位。种种功德。种种智慧。而佛于彼。其心平等。无异思惟。时目首菩萨。以颂答曰</p>
<p>　</p>
<p>　譬如大地一　　随种各生芽</p>
<p>　于彼无怨亲　　佛福田亦然</p>
<p>　又如水一味　　因器有差别</p>
<p>　佛福田亦然　　众生心故异</p>
<p>　亦如巧幻师　　能令众欢喜</p>
<p>　佛福田如是　　令众生敬悦</p>
<p>　如有才智王　　能令大众喜</p>
<p>　佛福田如是　　令众悉安乐</p>
<p>　譬如净明镜　　随色而现像</p>
<p>　佛福田如是　　随心获众报</p>
<p>　如阿揭陀药　　能疗一切毒</p>
<p>　佛福田如是　　灭诸烦恼患</p>
<p>　亦如日出时　　照曜于世间</p>
<p>　佛福田如是　　灭除诸黑暗</p>
<p>　亦如净满月　　普照于大地</p>
<p>　佛福田亦然　　一切处平等</p>
<p>　譬如毗蓝风　　普震于大地</p>
<p>　佛福田如是　　动三有众生</p>
<p>　譬如大火起　　能烧一切物</p>
<p>　佛福田如是　　烧一切有为　</p>
<p>尔时文殊师利菩萨。问勤首菩萨言。佛子。佛教是一。众生得见。云何不即悉断一切诸烦恼缚。而得出离。然其色蕴。受蕴想蕴。行蕴识蕴。欲界色界。无色界。无明贪爱。无有差别。是则佛教。于诸众生。或有利益。或无利益时勤首菩萨。以颂答曰</p>
<p>　</p>
<p>　佛子善谛听　　我今如实答</p>
<p>　或有速解脱　　或有难出离</p>
<p>　若欲求除灭　　无量诸过恶</p>
<p>　当于佛法中　　勇猛常精进</p>
<p>　譬如微少火　　樵湿速令灭</p>
<p>　于佛教法中　　懈怠者亦然</p>
<p>　如钻燧求火　　未出而数息</p>
<p>　火势随止灭　　懈怠者亦然</p>
<p>　如人持日珠　　不以物承影</p>
<p>　火终不可得　　懈怠者亦然</p>
<p>　譬如赫日照　　孩稚闭其目</p>
<p>　怪言何不睹　　懈怠者亦然</p>
<p>　如人无手足　　欲以芒草箭</p>
<p>　遍射破大地　　懈怠者亦然</p>
<p>　如以一毛端　　而取大海水</p>
<p>　欲令尽干竭　　懈怠者亦然</p>
<p>　又如劫火起　　欲以少水灭</p>
<p>　于佛教法中　　懈怠者亦然</p>
<p>　如有见虚空　　端居不摇动</p>
<p>　而言普腾蹑　　懈怠者亦然　</p>
<p>尔时文殊师利菩萨。问法首菩萨言。佛子。如佛所说。若有众生。受持正法。悉能除断一切烦恼。何故复有受持正法。而不断者。随贪嗔痴。随慢随覆。随忿随恨。随嫉随悭。随诳随谄。势力所转。无有离心。能受持法。何故复于心行之内。起诸烦恼。时法首菩萨。以颂答曰</p>
<p>　</p>
<p>　佛子善谛听　　所问如实义</p>
<p>　非但以多闻　　能入如来法</p>
<p>　如人水所漂　　惧溺而渴死</p>
<p>　于法不修行　　多闻亦如是</p>
<p>　如人设美膳　　自饿而不食</p>
<p>　于法不修行　　多闻亦如是</p>
<p>　如人善方药　　自疾不能救</p>
<p>　于法不修行　　多闻亦如是</p>
<p>　如人数他宝　　自无半钱分</p>
<p>　于法不修行　　多闻亦如是</p>
<p>　如有生王宫　　而受餧与寒</p>
<p>　于法不修行　　多闻亦如是</p>
<p>　如聋奏音乐　　悦彼不自闻</p>
<p>　于法不修行　　多闻亦如是</p>
<p>　如盲缋众像　　示彼不自见</p>
<p>　于法不修行　　多闻亦如是</p>
<p>　譬如海船师　　而于海中死</p>
<p>　于法不修行　　多闻亦如是</p>
<p>　如在四衢道　　广说众好事</p>
<p>　内自无实德　　不行亦如是　</p>
<p>尔时文殊师利菩萨。问智首菩萨言。佛子。于佛法中。智为上首。如来何故。或为众生。赞叹布施。或赞持戒。或赞堪忍。或赞精进。或赞禅定。或赞智慧。或复赞叹慈悲喜舍。而终无有唯以一法。而得出离。成阿耨多罗三藐三菩提者。时智首菩萨。以颂答曰</p>
<p>　</p>
<p>　佛子甚希有　　能知众生心</p>
<p>　如仁所问义　　谛听我今说</p>
<p>　过去未来世　　现在诸导师</p>
<p>　无有说一法　　而得于道者</p>
<p>　佛知众生心　　性分各不同</p>
<p>　随其所应度　　如是而说法</p>
<p>　悭者为赞施　　毁禁者赞戒</p>
<p>　多嗔为赞忍　　好懈赞精进</p>
<p>　乱意赞禅定　　愚痴赞智慧</p>
<p>　不仁赞慈愍　　怒害赞大悲</p>
<p>　忧戚为赞喜　　曲心赞叹舍</p>
<p>　如是次第修　　渐具诸佛法</p>
<p>　如先立基堵　　而后造宫室</p>
<p>　施戒亦复然　　菩萨众行本</p>
<p>　譬如建城廓　　为护诸人众</p>
<p>　忍进亦如是　　防护诸菩萨</p>
<p>　譬如大力王　　率土咸戴仰</p>
<p>　定慧亦如是　　菩萨所依赖</p>
<p>　亦如转轮王　　能与一切乐</p>
<p>　四等亦如是　　与诸菩萨乐　</p>
<p>尔时文殊师利菩萨。问贤首菩萨言。佛子。诸佛世尊。唯以一道。而得出离。云何今见一切佛土。所有众事。种种不同。所谓。世界众生界。说法调伏。寿量光明。神通众会。教仪法住。各有差别。无有不具一切佛法。而成阿耨多罗三藐三菩提者。时贤首菩萨。以颂答曰</p>
<p>　</p>
<p>　文殊法常尔　　法王唯一法</p>
<p>　一切无碍人　　一道出生死</p>
<p>　一切诸佛身　　唯是一法身</p>
<p>　一心一智慧　　力无畏亦然</p>
<p>　如本趣菩提　　所有回向心</p>
<p>　得如是刹土　　众会及说法</p>
<p>　一切诸佛刹　　庄严悉圆满</p>
<p>　随众生行异　　如是见不同</p>
<p>　佛刹与佛身　　众会及言说</p>
<p>　如是诸佛法　　众生莫能见</p>
<p>　其心已清净　　诸愿皆具足</p>
<p>　如是明达人　　于此乃能睹</p>
<p>　随众生心乐　　及以业果力</p>
<p>　如是见差别　　此佛威神故</p>
<p>　佛刹无分别　　无憎无有爱</p>
<p>　但随众生心　　如是见有殊</p>
<p>　以是于世界　　所见各差别</p>
<p>　非一切如来　　大仙之过咎</p>
<p>　一切诸世界　　所应受化者</p>
<p>　常见人中雄　　诸佛法如是　</p>
<p>尔时诸菩萨谓文殊师利菩萨言。佛子。我等所解。各自说已。唯愿仁者。以妙辩才。演畅如来。所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界说。何等是佛境界知。何等是佛境界证。何等是佛境界现。何等是佛境界广。时文殊师利菩萨。以颂答曰</p>
<p>　</p>
<p>　如来深境界　　其量等虚空</p>
<p>　一切众生入　　而实无所入</p>
<p>　如来深境界　　所有胜妙因</p>
<p>　亿劫常宣说　　亦复不能尽</p>
<p>　随其心智慧　　诱进咸令益</p>
<p>　如是度众生　　诸佛之境界</p>
<p>　世间诸国土　　一切皆随入</p>
<p>　智身无有色　　非彼所能见</p>
<p>　诸佛智自在　　三世无所碍</p>
<p>　如是慧境界　　平等如虚空</p>
<p>　法界众生界　　究竟无差别</p>
<p>　一切悉了知　　此是如来境</p>
<p>　一切世间中　　所有诸音声</p>
<p>　佛智皆随了　　亦无有分别</p>
<p>　非识所能识　　亦非心境界</p>
<p>　其性本清净　　开示诸群生</p>
<p>　非业非烦恼　　无物无住处</p>
<p>　无照无所行　　平等行世间</p>
<p>　一切众生心　　普在三世中</p>
<p>　如来于一念　　一切悉明达　</p>
<p>尔时此娑婆世界中。一切众生所有法差别。业差别。世间差别。身差别。根差别。受生差别。持戒果差别。犯戒果差别。国土果差别。以佛神力。悉皆明现。如是。东方百千亿那由他。无数无量。无边无等。不可数不可称。不可思不可量。不可说。尽法界虚空界。一切世界中。所有众生。法差别。乃至国土果差别。悉以佛神力故。分明显现。南西北方。四维上下。亦复如是。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 