<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大方广佛华严经卷第三十七</p>
<p>　　　　于阗国三藏实叉难陀奉　制译</p>
<p>　　十地品第二十六之四</p>
<p>　菩萨既闻诸胜行　　其心欢喜雨妙华</p>
<p>　放净光明散宝珠　　供养如来称善说</p>
<p>　百千天众皆欣庆　　共在空中散众宝</p>
<p>　华鬘璎珞及幢幡　　宝盖涂香咸供佛</p>
<p>　自在天王并眷属　　心生欢喜住空中</p>
<p>　散宝成云持供养　　赞言佛子快宣说</p>
<p>　无量天女空中住　　共以乐音歌赞佛</p>
<p>　音中悉作如是言　　佛语能除烦恼病</p>
<p>　法性本寂无诸相　　犹如虚空不分别</p>
<p>　超诸取着绝言道　　真实平等常清净</p>
<p>　若能通达诸法性　　于有于无心不动</p>
<p>　为欲救世勤修行　　此佛口生真佛子</p>
<p>　不取众相而行施　　本绝诸恶坚持戒</p>
<p>　解法无害常堪忍　　知法性离具精进</p>
<p>　已尽烦恼入诸禅　　善达性空分别法</p>
<p>　具足智力能博济　　灭除众恶称大士</p>
<p>　如是妙音千万种　　赞已默然瞻仰佛</p>
<p>　解脱月语金刚藏　　以何行相入后地　</p>
<p>尔时金刚藏菩萨。告解脱月菩萨言。佛子。菩萨摩诃萨。已具足第五地。欲入第六现前地。当观察十平等法。何等为十。所谓一切法无相故平等。无体故平等。无生故平等。无成故平等。本来清净故平等。无戏论故平等。无取舍故平等。寂静故平等。如幻如梦如影如响如水中月如镜中像如焰如化故平等。有无不二故平等。菩萨如是。观一切法。自性清净。随顺无违。得入第六现前地。得明利随顺忍。未得无生法忍</p>
<p>佛子。此菩萨摩诃萨。如是观已。复以大悲为首。大悲增上。大悲满足。观世间生灭。作是念。世间受生。皆由着我。若离此着。则无生处。复作是念。凡夫无智。执着于我。常求有无。不正思惟。起于妄行。行于邪道罪行福行不动行。积集增长。于诸行中。植心种子。有漏有取。复起后有。生及老死。所谓业为田。识为种。无明闇覆。爱水为润。我慢溉灌。见网增长。生名色芽。名色增长。生五根。诸根相对。生触。触对生受。受后希求生爱。爱增长生取。取增长生有。有生已。于诸趣中。起五蕴身名生。生已衰变为老。终殁为死。于老死时。生诸热恼。因热恼故。忧愁悲叹。众苦皆集。此因缘故。集无有集者。任运而灭。亦无灭者。菩萨如是。随顺观察缘起之相。佛子。此菩萨摩诃萨。复作是念。于第一义谛。不了故名无明。所作业果是行。行依止初心是识。与识共生四取蕴为名色。名色增长为六处。根境识三事和合是触。触共生有受。于受染着是爱。爱增长是取。取所起有漏业为有。从业起蕴为生。蕴熟为老。蕴坏为死。死时离别。愚迷贪恋。心胸烦闷为愁。涕泗咨嗟为叹。在五根为苦。在意地为忧。忧苦转多为恼。如是但有苦树增长。无我无我所。无作无受者。复作是念。若有作者。则有作事。若无作者。亦无作事。第一义中。俱不可得。佛子。此菩萨摩诃萨。复作是念。三界所有。唯是一心。如来于此。分别演说十二有支。皆依一心。如是而立。何以故。随事贪欲。与心共生。心是识。事是行。于行迷惑。是无明。与无明及心共生是名色。名色增长是六处。六处三分合为触。触共生是受。受无厌足是爱。爱摄不舍是取。彼诸有支生是有。有所起名生。生熟为老。老坏为死。佛子。此中无明。有二种业。一令众生。迷于所缘。二与行作生起因。行亦有二种业。一能生未来报。二与识作生起因。识亦有二种业。一令诸有相续。二与名色作生起因。名色亦有二种业。一互相助成。二与六处作生起因。六处亦有二种业。一各取自境界。二与触作生起因。触亦有二种业。一能触所缘。二与受作生起因。受亦有二种业。一能领受爱憎等事。二与爱作生起因爱亦有二种业。一染着可爱事。二与取作生起因。取亦有二种业。一令诸烦恼相续。二与有作生起因。有亦有二种业。一能令于余趣中生。二与生作生起因。生亦有二种业。一能起诸蕴。二与老作生起因。老亦有二种业。一令诸根变异。二与死作生起因。死亦有二种业。一能坏诸行。二不觉知故相续不绝。佛子。此中无明缘行。乃至生缘老死者。由无明乃至生为缘。令行乃至老死。不断助成故。无明灭。则行灭。乃至生灭。则老死灭者。由无明乃至生不为缘。令诸行乃至老死。断灭不助成故。佛子。此中无明爱取不断。是烦恼道。行有不断。是业道。余分不断。是苦道。前后际分别灭三道断。如是三道。离我我所。但有生灭。犹如束芦。复次无明缘行者。是观过去。识乃至受。是观现在。爱乃至有。是观未来。于是以后。展转相续。无明灭行灭者。是观待断。复次十二有支。名为三苦。此中无明行。乃至六处。是行苦。触受是苦苦。余是坏苦。无明灭行灭者。是三苦断。复次无明缘行者。无明因缘。能生诸行。无明灭行灭者。以无无明。诸行亦无。余亦如是。又无明缘行者。是生系缚。无明灭行灭者。是灭系缚。余亦如是。又无明缘行者。是随顺无所有观。无明灭行灭者。是随顺尽灭观。余亦如是。佛子。菩萨摩诃萨。如是十种。逆顺观诸缘起。所谓有支相续故。一心所摄故。自业差别故。不相舍离故。三道不断故。观过去现在未来故。三苦聚集故。因缘生灭故。生灭系缚故。无所有尽观故</p>
<p>佛子。菩萨摩诃萨。以如是十种相观诸缘起。知无我无人。无寿命自性空。无作者无受者。即得空解脱门现在前。观诸有支。皆自性灭。毕竟解脱。无有少法相生。即时得无相解脱门现在前。如是入空无相已。无有愿求。唯除大悲为首。教化众生。即时得无愿解脱门现在前。菩萨如是。修三解脱门。离彼我想。离作者受者想。离有无想</p>
<p>佛子。此菩萨摩诃萨。大悲转增。精勤修习。为未满菩提分法。令圆满故。作是念。一切有为。有和合则转。无和合则不转。缘集则转。缘不集则不转。我如是。知有为法。多诸过患。当断此和合因缘。然为成就众生故。亦不毕竟灭于诸行。佛子。菩萨如是。观察有为。多诸过患。无有自性。不生不灭。而恒起大悲。不舍众生。即得般若波罗蜜现前。名无障碍智光明。成就如是智光明已。虽修习菩提分因缘。而不住有为中。虽观有为法自性寂灭。亦不住寂灭中。以菩提分法。未圆满故</p>
<p>佛子。菩萨住此现前地。得入空三昧。自性空三昧。第一义空三昧。第一空三昧。大空三昧。合空三昧。起空三昧。如实不分别空三昧。不舍离空三昧。离不离空三昧。此菩萨得如是十空三昧门为首。百千空三昧。皆悉现前。如是十无相。十无愿三昧门为首。百千无相无愿三昧门。皆悉现前</p>
<p>佛子。菩萨住此现前地。复更修习满足不可坏心。决定心。纯善心。甚深心。不退转心。不休息心。广大心。无边心。求智心。方便慧相应心。皆悉圆满</p>
<p>佛子。菩萨以此心。顺佛菩提不惧异论。入诸智地。离二乘道。趣于佛智。诸烦恼魔。无能沮坏。住于菩萨智慧光明。于空无相无愿法中。皆善修习。方便智慧。恒共相应。菩提分法。常行不舍。佛子。菩萨住此现前地中。得般若波罗蜜行增上。得第三明利顺忍。以于诸法如实相。随顺无违故</p>
<p>佛子。菩萨住此现前地已。以愿力故。得见多佛。所谓见多百佛。乃至见多百千亿那由他佛。悉以广大心深心。供养恭敬。尊重赞叹。衣服饮食。卧具汤药。一切资生。悉以奉施。亦以供养一切众僧。以此善根。回向阿耨多罗三藐三菩提。于诸佛所。恭敬听法。闻已受持。得如实三昧。智慧光明。随顺修行。忆持不舍。又得诸佛甚深法藏。经于百劫。经于千劫。乃至无量百千亿那由他劫。所有善根。转更明净。譬如真金。以毗琉璃宝。数数磨莹。转更明净。此地菩萨。所有善根。亦复如是。以方便慧。随逐观察。转更明净。转复寂灭。无能映蔽。譬如月光。照众生身。令得清凉。四种风轮。所不能坏。此地菩萨。所有善根。亦复如是。能灭无量百千亿那由他众生烦恼炽火。四种魔道。所不能坏。此菩萨。十波罗蜜中。般若波罗蜜偏多。余非不修。但随力随分。佛子。是名略说菩萨摩诃萨第六现前地。菩萨住此地。多作善化天王。所作自在。一切声闻。所有问难。无能退屈。能令众生。除灭我慢。深入缘起。布施爱语利行同事。如是一切诸所作业。皆不离念佛。乃至不离念具足一切种。一切智智。复作是念。我当于一切众生中。为首为胜。乃至为一切智智依止者。此菩萨。若勤行精进。于一念顷。得百千亿三昧。乃至示现百千亿菩萨。以为眷属。若以愿力。自在示现。过于此数。乃至百千亿那由他劫。不能数知。尔时金刚藏菩萨。欲重宣其义。而说颂曰</p>
<p>　</p>
<p>　菩萨圆满五地已　　观法无相亦无性</p>
<p>　无生无成本清净　　无有戏论无取舍</p>
<p>　体相寂灭如幻等　　有无不二离分别</p>
<p>　随顺法性如是观　　此智得成入六地</p>
<p>　明利顺忍智具足　　观察世间生灭相</p>
<p>　以痴闇力世间生　　若灭痴闇世无有</p>
<p>　观诸因缘实义空　　不坏假名和合用</p>
<p>　无作无受无思念　　诸行如云遍兴起</p>
<p>　不知真谛名无明　　所作思业愚痴果</p>
<p>　识起共生是名色　　如是乃至众苦聚</p>
<p>　了达三界依心有　　十二因缘亦复然</p>
<p>　生死皆由心所作　　心若灭者生死尽</p>
<p>　无明所作有二种　　缘中不了为行因</p>
<p>　如是乃至老终殁　　从此苦生无有尽</p>
<p>　无明为缘不可断　　彼缘若尽悉皆灭</p>
<p>　愚痴爱取烦恼支　　行有是业余皆苦</p>
<p>　痴至六处是行苦　　触受增长是苦苦</p>
<p>　所余有支是坏苦　　若见无我三苦灭</p>
<p>　无明与行为过去　　识至于受现在转</p>
<p>　爱取有生未来苦　　观待若断边际尽</p>
<p>　无明为缘是生缚　　于缘得离缚乃尽</p>
<p>　从因生果离则断　　观察于此知性空</p>
<p>　随顺无明起诸有　　若不随顺诸有断</p>
<p>　此有彼有无亦然　　十种思惟心离着</p>
<p>　有支相续一心摄　　自业不离及三道</p>
<p>　三际三苦因缘生　　系缚起灭顺无尽</p>
<p>　如是普观缘起行　　无作无受无真实</p>
<p>　如幻如梦如光影　　亦如愚夫逐阳焰</p>
<p>　如是观察入于空　　知缘性离得无相</p>
<p>　了其虚妄无所愿　　唯除慈愍为众生</p>
<p>　大士修行解脱门　　转益大悲求佛法</p>
<p>　知诸有为和合作　　志乐决定勤行道</p>
<p>　空三昧门具百千　　无相无愿亦复然</p>
<p>　般若顺忍皆增上　　解脱智慧得成满</p>
<p>　复以深心多供佛　　于佛教中修习道</p>
<p>　得佛法藏增善根　　如金琉璃所磨莹</p>
<p>　如月清凉被众物　　四风来触无能坏</p>
<p>　此地菩萨超魔道　　亦息群生烦恼热</p>
<p>　此地多作善化王　　化导众生除我慢</p>
<p>　所作皆求一切智　　悉已超胜声闻道</p>
<p>　此地菩萨勤精进　　获诸三昧百千亿</p>
<p>　亦见若干无量佛　　譬如盛夏空中日</p>
<p>　甚深微妙难见知　　声闻独觉无能了</p>
<p>　如是菩萨第六地　　我为佛子已宣说　</p>
<p>　　第七地</p>
<p>　</p>
<p>　是时天众心欢喜　　散宝成云在空住</p>
<p>　普发种种妙音声　　告于最胜清净者</p>
<p>　了达胜义智自在　　成就功德百千亿</p>
<p>　人中莲华无所著　　为利群生演深行</p>
<p>　自在天王在空中　　放大光明照佛身</p>
<p>　亦散最上妙香云　　普供除忧烦恼者</p>
<p>　尔时天众皆欢喜　　悉发美音同赞述</p>
<p>　我等闻斯地功德　　则为已获大善利</p>
<p>　天女是时心庆悦　　竞奏乐音千万种</p>
<p>　悉以如来神力故　　音中共作如是言</p>
<p>　威仪寂静最无比　　能调难调世应供</p>
<p>　已超一切诸世间　　而行于世阐妙道</p>
<p>　虽现种种无量身　　知身一一无所有</p>
<p>　巧以言辞说诸法　　不取文字音声相</p>
<p>　往诣百千诸国土　　以诸上供供养佛</p>
<p>　智慧自在无所著　　不生于我佛国想</p>
<p>　虽勤教化诸众生　　而无彼己一切心</p>
<p>　虽已修成广大善　　而于善法不生着</p>
<p>　以见一切诸世间　　贪恚痴火常炽然</p>
<p>　于诸想念悉皆离　　发起大悲精进力</p>
<p>　一切诸天及天女　　种种供养称赞已</p>
<p>　悉共同时默然住　　瞻仰人尊愿闻法</p>
<p>　时解脱月复请言　　此诸大众心清净</p>
<p>　第七地中诸行相　　唯愿佛子为宣说　</p>
<p>尔时金刚藏菩萨。告解脱月菩萨言。佛子。菩萨摩诃萨。具足第六地行已。欲入第七远行地。当修十种方便慧。起殊胜道。何等为十。所谓虽善修空无相无愿三昧。而慈悲不舍众生。虽得诸佛平等法。而乐常供养佛。虽入观空智门。而勤集福德。虽远离三界。而庄严三界。虽毕竟寂灭诸烦恼焰。而能为一切众生。起灭贪嗔痴烦恼焰。虽知诸法如幻如梦如影如响如焰如化如水中月如镜中像自性无二。而随心作业无量差别。虽知一切国土犹如虚空。而能以清净妙行。庄严佛土。虽知诸佛法身本性无身。而以相好。庄严其身。虽知诸佛音声性空寂灭不可言说。而能随一切众生。出种种差别清净音声。虽随诸佛了知三世唯是一念。而随众生意解分别。以种种相。种种时。种种劫数。而修诸行。菩萨以如是十种方便慧。起殊胜行。从第六地。入第七地。入已此行常现在前。名为住第七远行地。佛子。菩萨摩诃萨。住此第七地已。入无量众生界。入无量诸佛教化众生业。入无量世界网。入无量诸佛清净国土。入无量种种差别法。入无量诸佛现觉智。入无量劫数。入无量诸佛觉了三世智。入无量众生差别信解。入无量诸佛示现种种名色身。入无量众生欲乐诸根差别。入无量诸佛语言音声令众生欢喜。入无量众生种种心行。入无量诸佛了知广大智。入无量声闻乘信解。入无量诸佛说智道令信解。入无量辟支佛所成就。入无量诸佛说甚深智慧门令趣入。入无量诸菩萨方便行。入无量诸佛所说大乘集成事令菩萨得入。此菩萨作是念。如是无量如来境界。乃至于百千亿那由他劫。不能得知。我悉应以无功用无分别心。成就圆满。佛子。此菩萨。以深智慧。如是观察。常勤修习方便慧。起殊胜道。安住不动。无有一念休息废舍。行住坐卧。乃至睡梦。未曾暂与盖障相应。常不舍于如是想念。此菩萨于念念中。常能具足十波罗蜜。何以故。念念皆以大悲为首。修行佛法。向佛智故。所有善根。为求佛智。施与众生。是名檀那波罗蜜。能灭一切诸烦恼热。是名尸罗波罗蜜。慈悲为首。不损众生。是名羼提波罗蜜。求胜善法。无有厌足。是名毗梨耶波罗蜜。一切智道。常现在前。未尝散乱。是名禅那波罗蜜。能忍诸法。无生无灭。是名般若波罗蜜。能出生无量智。是名方便波罗蜜。能求上上胜智。是名愿波罗蜜。一切异论。及诸魔众。无能沮坏。是名力波罗蜜。如实了知一切法。是名智波罗蜜。佛子。此十波罗蜜。菩萨于念念中。皆得具足。如是四摄四持。三十七品。三解脱门。略说乃至一切菩提分法。于念念中。皆悉圆满</p>
<p>尔时解脱月菩萨。问金刚藏菩萨言。佛子。菩萨但于此第七地中。满足一切菩提分法。为诸地中。亦能满足。金刚藏菩萨言。佛子。菩萨于十地中。皆能满足。菩提分法。然第七地。最为殊胜。何以故。此第七地。功用行满。得入智慧自在行故。佛子。菩萨于初地中。缘一切佛法愿求故。满足菩提分法。第二地离心垢故。第三地愿转增长得法光明故。第四地入道故。第五地顺世所作故。第六地入甚深法门故。第七地起一切佛法故。皆亦满足菩提分法。何以故。菩萨从初地。乃至第七地成就智功用分。以此力故。从第八地。乃至第十地无功用行。皆悉成就。佛子。譬如有二世界。一处杂染。一处纯净。是二中间。难可得过。唯除菩萨有大方便神通愿力。佛子。菩萨诸地。亦复如是。有杂染行。有清净行。是二中间。难可得过。唯除菩萨有大愿力方便智慧。乃能得过。解脱月菩萨言。佛子。此七地菩萨。为是染行。为是净行。金刚藏菩萨言。佛子。从初地至七地。所行诸行。皆舍离烦恼业。以回向无上菩提故。分得平等道故。然未名为超烦恼行。佛子。譬如转轮圣王。乘天象宝。游四天下。知有贫穷困苦之人。而不为彼众患所染。然未名为超过人位。若舍王身。生于梵世。乘天宫殿。见千世界。游千世界。示现梵天光明威德。尔乃名为超过人位。佛子。菩萨亦复如是。始从初地。至于七地。乘波罗蜜乘。游行世间。知诸世间烦恼过患。以乘正道故。不为烦恼过失所染。然未名为超烦恼行。若舍一切有功用行。从第七地。入第八地。乘菩萨清净乘游行世间。知烦恼过失不为所染。尔乃名为超烦恼行。以得一切尽超过故。佛子。此第七地菩萨尽超过多贪等诸烦恼众住此地。不名有烦恼者。不名无烦恼者。何以故。一切烦恼。不现行故。不名有者。求如来智。心未满故。不名无者</p>
<p>佛子。菩萨住此第七地。以深净心。成就身业。成就语业。成就意业。所有一切不善业道。如来所诃。皆已舍离。一切善业。如来所赞。常善修行。世间所有。经书技术。如五地中说。皆自然而行。不假功用。此菩萨。于三千大千世界中。为大明师。唯除如来及八地已上。其余菩萨。深心妙行。无与等者。诸禅三昧。三摩钵底。神通解脱。皆得现前。然是修成。非如八地报得成就。此地菩萨。于念念中。具足修习方便智力及一切菩提分法。转胜圆满佛子。菩萨住此地。入菩萨善观择三昧。善择义三昧。最胜慧三昧。分别义藏三昧。如实分别义三昧。善住坚固根三昧。智慧神通门三昧。法界业三昧。如来胜利三昧。种种义藏生死涅槃门三昧。入如是等具足大智神通门百万三昧。净治此地。是菩萨。得此三昧。善治净方便慧故。大悲力故。超过二乘地。得观察智慧地</p>
<p>佛子。菩萨住此地。善净无量身业无相行。善净无量语业无相行。善净无量意业无相行故。得无生法忍光明。解脱月菩萨言。佛子。菩萨从初地来。所有无量。身语意业。岂不超过二乘耶。金刚藏菩萨言。佛子。彼悉超过。然但以愿求诸佛法故。非是自智观察之力。今第七地自智力故。一切二乘。所不能及。譬如王子。生在王家。王后所生。具足王相。生已即胜一切臣众。但以王力。非是自力。若身长大。艺业悉成。乃以自力。超过一切。菩萨摩诃萨。亦复如是。初发心时。以志求大法故。超过一切声闻独觉。今住此地。以自所行。智慧力故。出过一切二乘之上。佛子。菩萨住此第七地。得甚深远离无行常行。身语意业。勤求上道。而不舍离。是故菩萨。虽行实际。而不作证解脱月菩萨言。佛子。菩萨从何地来。能入灭定。金刚藏菩萨言。佛子。菩萨从第六地来。能入灭定。今住此地。能念念入。亦念念起。而不作证。故此菩萨。名为成就不可思议。身语意业。行于实际。而不作证。譬如有人。乘船入海。以善巧力。不遭水难。此地菩萨。亦复如是。乘波罗蜜船。行实际海。以愿力故。而不证灭</p>
<p>佛子。此菩萨得如是三昧智力。以大方便。虽示现生死。而恒住涅槃。虽眷属围绕。而常乐远离。虽以愿力三界受生。而不为世法所染。虽常寂灭。以方便力。而还炽然。虽然不烧。虽随顺佛智。而示入声闻辟支佛地。虽得佛境界藏。而示住魔境界。虽超魔道。而现行魔法。虽示同外道行。而不舍佛法。虽示随顺一切世间。而常行一切出世间法。所有一切庄严之事。出过一切天龙夜叉乾闼婆阿修罗迦楼罗紧那罗摩睺罗伽。人及非人。帝释梵王。四天王等之所有者。而不舍离乐法之心。佛子。菩萨成就如是智慧。住远行地。以愿力故。得见多佛。所谓见多百佛。乃至见多百千亿那由他佛。于彼佛所。以广大心。增胜心。供养恭敬。尊重赞叹。衣服饮食。卧具医药。一切资生。悉以奉施。亦以供养一切众僧。以此善根。回向阿耨多罗三藐三菩提。复于佛所。恭敬听法。闻已受持。获如实三昧智慧光明。随顺修行。于诸佛所。护持正法。常为如来之所赞喜。一切二乘。所有问难。无能退屈。利益众生。法忍清净。如是。经无量百千亿那由他劫。所有善根。转更增胜。譬如真金。以众妙宝。间错庄严。转更增胜。倍益光明。余庄严具。所不能及。菩萨住此第七地。所有善根。亦复如是。以方便慧力。转更明净。非是二乘之所能及。佛子。譬如日光。星月等光。无能及者。阎浮提地。所有泥潦。悉能干竭。此远行地菩萨。亦复如是。一切二乘无有能及。悉能干竭一切众生诸惑泥潦。此菩萨。十波罗蜜中。方便波罗蜜偏多。余非不行。但随力随分。佛子。是名略说菩萨摩诃萨第七远行地。菩萨住此地。多作自在天王。善为众生。说证智法。令其证入。布施爱语利行同事。如是一切诸所作业。皆不离念佛。乃至不离念具足一切种。一切智智。复作是念。我当于一切众生中。为首为胜。乃至为一切智智依止者。此菩萨。若发勤精进。于一念顷。得百千亿那由他三昧。乃至示现百千亿那由他菩萨。以为眷属。若以菩萨。殊胜愿力。自在示现。过于此数。乃至百千亿那由他劫。不能数知。尔时金刚藏菩萨。欲重宣此义。而说颂曰</p>
<p>　</p>
<p>　第一义智三昧道　　六地修行心满足</p>
<p>　即时成就方便慧　　菩萨以此入七地</p>
<p>　虽明三脱起慈悲　　虽等如来勤供佛</p>
<p>　虽观于空集福德　　菩萨以此升七地</p>
<p>　远离三界而庄严　　灭除惑火而起焰</p>
<p>　知法无二勤作业　　了刹皆空乐严土</p>
<p>　解身不动具诸相　　达声性离善开演</p>
<p>　入于一念事各别　　智者以此升七地</p>
<p>　观察此法得明了　　广为群迷兴利益</p>
<p>　入众生界无有边　　佛教化业亦无量</p>
<p>　国土诸法与劫数　　解欲心行悉能入</p>
<p>　说三乘法亦无限　　如是教化诸群生</p>
<p>　菩萨勤求最胜道　　动息不舍方便慧</p>
<p>　一一回向佛菩提　　念念成就波罗蜜</p>
<p>　发心回向是布施　　灭惑为戒不害忍</p>
<p>　求善无厌斯进策　　于道不动即修禅</p>
<p>　忍受无生名般若　　回向方便希求愿</p>
<p>　无能摧力善了智　　如是一切皆成满</p>
<p>　初地攀缘功德满　　二地离垢三诤息</p>
<p>　四地入道五顺行　　第六无生智光照</p>
<p>　七住菩提功德满　　种种大愿皆具足</p>
<p>　以是能令八地中　　一切所作咸清净</p>
<p>　此地难过智乃超　　譬如世界二中间</p>
<p>　亦如圣王无染着　　然未名为总超度</p>
<p>　若住第八智地中　　尔乃逾于心境界</p>
<p>　如梵观世超人位　　如莲处水无染着</p>
<p>　此地虽超诸惑众　　不名有惑非无惑</p>
<p>　以无烦恼于中行　　而求佛智心未足</p>
<p>　世间所有众技艺　　经书词论普明了</p>
<p>　禅定三昧及神通　　如是修行悉成就</p>
<p>　菩萨修成七住道　　超过一切二乘行</p>
<p>　初地愿故此由智　　譬如王子力具足</p>
<p>　成就甚深仍进道　　心心寂灭不取证</p>
<p>　譬如乘船入海中　　在水不为水所溺</p>
<p>　方便慧行功德具　　一切世间无能了</p>
<p>　供养多佛心益明　　如以妙宝庄严金</p>
<p>　此地菩萨智最明　　如日舒光竭爱水</p>
<p>　又作自在天中主　　化导群生修正智</p>
<p>　若以勇猛精勤力　　获多三昧见多佛</p>
<p>　百千亿数那由他　　愿力自在复过是</p>
<p>　此是菩萨远行地　　方便智慧清净道</p>
<p>　一切世间天及人　　声闻独觉无能知　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 