<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说十地经卷第七</p>
<p>　　大唐于阗三藏沙门尸罗达摩于北庭龙兴寺译</p>
<p>　　菩萨善慧地第九</p>
<p>　已说菩萨第八地　　如来现大神通力</p>
<p>　震动十方诸刹土　　无量亿数难思议</p>
<p>　一切知见无上尊　　其身普放大光明</p>
<p>　照曜彼诸无量土　　悉使有情获安乐</p>
<p>　菩萨无量百千亿　　俱时踊在虚空住</p>
<p>　以过诸天上妙供　　供养说中最胜者</p>
<p>　大自在王自在天　　悉共同心喜无量</p>
<p>　各以种种众供具　　供养甚深功德海</p>
<p>　复有天女千万亿　　身心欢喜悉充遍</p>
<p>　各奏音乐无量种　　供养人天大导师</p>
<p>　是时众乐同时奏　　百千万亿无量别</p>
<p>　悉以善逝威神力　　演出妙音而赞叹</p>
<p>　寂静调柔无垢害　　随所入地善修习</p>
<p>　心如虚空遍十方　　广说佛道悟群迷</p>
<p>　天上人间一切处　　悉现无等妙庄严</p>
<p>　以从如来功德生　　令其见者乐佛智</p>
<p>　不离一刹诸众生　　如月普现照世间</p>
<p>　音声心念悉皆灭　　譬如谷响无不应</p>
<p>　若有有情心下劣　　为彼演说声闻行</p>
<p>　若心猛利乐独觉　　即为彼说中乘道</p>
<p>　若有慈悲乐饶益　　为说菩萨所行事</p>
<p>　若有最胜智慧心　　即示如来无上法</p>
<p>　譬如幻师作众事　　种种形相皆非实</p>
<p>　菩萨智幻亦如是　　虽现一切离有无</p>
<p>　如是美音千万种　　歌赞佛已默然住</p>
<p>　解脱月言今众净　　愿说第九地行道　</p>
<p>尔时金刚藏菩萨。告解脱月菩萨言。佛子若是菩萨以从如是无量功德智筹量慧。复于上上寂灭解脱精勤思慕。复更思察上上究竟智慧。趣入如来秘密之门。如理选择不可思议智大我性。净治选择诸陀罗尼三摩地门。善能引发方广神通。善能遍览世界差别。莹饰如来力无所畏不共佛法。无映夺性。于随诸佛转妙法轮入雄特性。不舍所得大悲加持。证入菩萨第九智地。菩萨安住于此地中。如实了知诸善不善无记法行。有漏无漏法行。世间出世间法行。可思议不可思议法行。决定不决定法行。声闻独觉法行。菩萨行法行如来地法行。有为法行无为法行。皆如实知。彼以如是随智行慧。如实了知诸有情心近稠林行。烦恼近稠林行。业近稠林行。根近稠林行。胜解近稠林行。种性近稠林行。意乐随眠近稠林行。受生近稠林行。习气相续近稠林行。三聚安立近稠林行。皆如实知。于是菩萨如实了知诸有情心种种之性。谓心杂性。心相速转坏不坏性。心无质性。心无边际于一切处皆充足性。心本净性。心有杂染无杂染性。心缚解性。心幻起性。心随诸趣现前住性。乃至无量百千种种心差别性。皆如实知</p>
<p>又此菩萨了知烦恼远随行性。于加行无边性。皆悉俱生不相离性。随眠与缠一处住性。与心相应不相应性。受生相续随趣住性。于三界中差别之性。渴爱无明及见箭镞是意罪性。三业因缘不断绝性。略说乃至八万四千。诸烦恼行差别之性。皆如实知</p>
<p>又此菩萨了知诸业善不善无记性。有表无表性。与心共生不相离性。自相因坏积集不失果相续性。有报无报性。黑业白业黑白俱业。不黑不白业受差别性。业田无量性。圣凡有情业差别性。现法生起后所受性。于乘非乘定不定性。乃至无量百千种种业差别性。皆如实知</p>
<p>又此菩萨了知诸根软中胜性。前际后际有差别无差别性。上中下性。与烦恼共生不相离性。于乘非乘定不定性。已成熟未成熟性。根网随转速坏取相性。由根增上无能摧坏性。有退无退根差别性。久远随行共生异性。略要言之。乃至无量百千根差别性。皆如实知</p>
<p>又此菩萨了知胜解软中胜性。前际后际有差别无差别性。上中下性。与烦恼共不相离性。于乘非乘定不定性。知已成熟未成熟性。根网随转速坏取相性。由胜解增上无能摧坏性。有退无退胜解差别性。久远随行共生异性。略要言之。乃至无量百千种种胜解差别皆如实知</p>
<p>又此菩萨了知种性软中胜性。前际后际有差别无差别性。上中下性。与烦恼共生不相离性。于乘非乘定不定性。知已成熟未成熟性。根网随转速坏取相性。由种性增上无能摧坏性。有退无退种性。差别性。久远随行共生异性。略要言之。乃至无量百千种种种性差别皆如实知</p>
<p>又此菩萨了知意乐软中胜性。前际后际有差别无差别性。上中下性。与烦恼共生不相离性。于乘非乘定不定性。知已成熟未成熟性。根网随转速坏取相性。由意乐增上无能摧坏性。有退无退意乐差别性。久远随行共生异性。略要言之。乃至无量百千种种意乐差别皆如实知</p>
<p>又此菩萨了知随眠与意乐共生与心共生性。与心相应及不相应不相离性。久远随行性。无始世来未曾吐性。以诸静虑解脱等持等至神通难摧伏性。能系缚三界受生相续性。从无始世心缚现行性。处门集了别性。得对治事实性。他处和会不和会性。唯以圣道能吐出性。皆如实知</p>
<p>又此菩萨了知受生种种异性随业受生性。地狱傍生鬼阿素洛人天安立性。有色无色受生性。有想无想受生性。诸业为田渴爱所润无明闇覆识为种子生后有芽性。名色俱生不相离性。于有愚痴渴爱希求续受生性。欲爱欲生有情欣乐无始终性。执受三界相牵出性。皆如实知</p>
<p>又此菩萨了知习气行不行性。随趣相续处熏习性。随有情行所熏习性。随业烦恼惯薰习性。随善不善无记法惯熏习性。熏随后有行熏习性。随次第熏习性。远随行惑不断不灭所熏习性。实事体熏习性。见闻亲近声闻独觉菩萨如来熏习之性。皆如实知</p>
<p>又此菩萨如实了知诸有情聚正定邪定俱不定性。由正见故堕正定性。由邪见故堕邪定性。此二俱离堕不定性。于五无间随造一故堕邪定性。由修五根堕正定性。此二俱离堕不定性。由习八邪堕邪定性。由修八正堕正定性。更无所作此二俱离堕不定性。悭嫉无悲现行不息堕邪定性。诲示无上圣道修习堕正定性。此二俱离堕不定性。如是一切皆如实知</p>
<p>佛子菩萨随顺如是智已。名住菩萨善慧地中。彼住菩萨善慧地时。如是了知一切有情诸行差别。如应授彼解脱方便。善能了知有情成熟有情调伏。善能演说声闻乘法。独觉乘法菩萨乘法。了知演说如来地法。此菩萨知如是已。为令有情得如性故演说妙法。随其有情意乐差别随眠差别。随根差别随胜解差别所行境。分别种种现行惯习一切行处智随行故。随顺种性稠林行故。随顺烦恼业受生习气永止息故。随聚安立而随行故。随乘胜解得解脱故。而为说法。佛子菩萨住此善慧地时。作大法师常能守护如来法藏。于是菩萨具法师行。以无量智随行善巧。以诸菩萨四无碍解所引音词。而演说法。于此菩萨圆满无杂四无碍解。恒常随转何等为四。所谓法无碍解义无碍解。词无碍解辩说无碍解。以法无碍解。了知一切诸法自相。以义无碍解。了知一切诸法差别。以词无碍解。善能无杂演说诸法。以辩说无碍解。能知诸法次第相续无间断性</p>
<p>复次以法无碍解。能知诸法无性之体。以义无碍解。如实了知诸法生灭。以词无碍解。能随一切法假安立。能无间断演说正法。以辩说无碍解。不坏诸法如所施设。而能演说无边法要</p>
<p>复次以法无碍解。了知现在诸法差别。以义无碍解。如应了知过去未来诸法差别。以词无碍解。于去来今无杂说法。以辩说无碍解。于一一世能以无边法明说法</p>
<p>复次以法无碍解知法差别。以义无碍解知义差别。以词无碍解随诸言音演说正法。以辩说无碍解随意乐智演说法要</p>
<p>复次以法无碍解。依现法智了知差别无杂善巧。以义无碍解。依于比智了知诸法如是性安。以词无碍解依世俗智显示解释。以辩说无碍解。依胜义智善能说法</p>
<p>复次以法无碍解。知一理趣无毁坏性。以义无碍解。随行趣入蕴界处谛缘起善巧。以词无碍解。依诸世间易可解了。美妙音词文句演说。以辩说无碍解。复依展转无边慧明。如理解释</p>
<p>复次以法无碍解。了知一乘入门差别。以义无碍解。知善分别诸乘差别。以词无碍解。善能无杂演说诸乘。以辩说无碍解。一一各以无边法明解释</p>
<p>复次以法无碍解。能入一切诸菩萨行智行法行。随智而行。以义无碍解。入释十地安立差别。以词无碍解。随应无杂演说授与诸地之道。以辩说无碍解。一一智地能以无边行相解释</p>
<p>复次以法无碍解。知一切佛一刹那顷成正等觉。以义无碍解知种种时事相差别。以词无碍解。如所正觉分别解释而演说法。以辩说无碍解。一一法句无量劫中释无穷尽复次以法无碍解。知诸佛语力无所畏。不共佛法大慈大悲。辩才加行转大法轮。一切智智随顺之行。以义无碍解。了知如来随诸有情。八万四千行类差别。随其意乐随根胜解所演音词。以词无碍解。为诸有情随行差别。以佛音词演说正法。以辩说无碍解。随如来智清净行轮胜解说法。佛子菩萨安住第九善慧地已。成就如是无碍解智。得佛法藏作大法师。得具义陀罗尼。具法陀罗尼。具引发智陀罗尼。具光照陀罗尼。具善慧陀罗尼。具众财陀罗尼。具威德陀罗尼。具无碍门陀罗尼。具无边际陀罗尼。具种种义陀罗尼。获如是等圆满百万阿僧企耶诸陀罗尼。仍以百万阿僧企耶。音支善巧及以若干。无量辩才剖析之门为他说法。而此菩萨以依如是无量百千阿僧企耶陀罗尼门。无量佛所听闻妙法。闻已不忘。而所闻法。能以无量差别演说。于一佛前。悉以百万阿僧企耶陀罗尼门领受正法。如一佛前。无量佛所亦复如是。然此菩萨以一念顷。于佛世尊正等觉前。所领无量妙法明门。彼得多闻闻持声闻。于百千劫不能领受。即此菩萨成就如是诸陀罗尼。得辩才已坐于法座。遍满三千大千世界。随其有情意乐差别。而为说法。彼之法座最为殊胜。唯除诸佛及受灌顶上地菩萨。其余菩萨威德光明。无能与比。而此菩萨处于法座随自乐故。以一音词演说妙法。能令大众皆得解了。或随自欲。以种种言词音支剖析。今诸大众皆得开悟。或随自欲放大光明。从此演出无量法门。或随自欲。从其身上一一毛孔皆演法音。或随自欲。于此三千大千世界。所现色像从此一切悉能演出妙法言音。或随自欲。以一音词。周遍显了一切法音。或随自欲。加持一切所有音词。皆能令作微妙法音。或随自欲。以从一切世界所属歌咏乐声皆演法音。或随自欲。从一字音演出一切法差别音。或随自欲。于不可说无量世界地水火风。四大聚中所有微尘。令一一尘皆悉演出不可说法门。假使千界所系有情咸至其前。于一刹那瞬息须臾。一一皆以无量言音而兴问难。一一问难各各不同。而此菩萨于一念顷。彼诸言音随句随文悉能领受。仍以一音普为解释。令随意乐各得欢喜。假使二千或三千界。或至不可说三千大千世界所系一切有情。一刹那间一一各以无量言音而兴问难一一问难各各不同。菩萨于一念顷悉能领受。亦以一音普为解释。令随意乐各得欢喜。乃至遍满不可说不可说世界。随其有情意乐根解。演说妙法。得法讲论求佛加持。能转法轮广作佛事。普为有情作所依怙</p>
<p>复次而此菩萨。更为受持如是法明发此愿言。假使于一毛端之处。有不可说诸世界中微尘数佛。各于若干众会说法。一一如来亦为若干有情随心差别说法。各随一一有情意乐。授与若干无量法门。如一如来众会之中。一切如来众会亦尔。如一毛端处。一切法界中悉亦如是。我等于中应发如是无量念力。如于一切诸如来所。一切法明悉能领受。菩萨住此善慧地中。昼夜转更无余作意。入佛境界亲近如来。逮得甚深菩萨解脱。而此菩萨随如是智。常在定中现见诸佛未曾暂舍。一一劫中见无量佛无量百佛。无量千佛无量百千佛。无量百千那庾多佛。无量俱胝佛无量百俱胝佛。无量千俱胝佛无量百千俱胝佛。乃至无量百千俱胝那庾多佛。常以微妙供养之具供养承事。于诸佛所种种启问。得法总持复能演说。于是菩萨此诸善根。转更明净不可映夺。佛子譬如善巧金师以所炼金。作庄严具善莹终毕。转轮圣王以严其首。或置颈下。其余一切诸粟散王。及四洲内一切臣民。庄严之具无与等者。佛子菩萨住此善慧地中。此诸善根亦复如是。此以一切声闻独觉。并住下地一切菩萨所不能及。又此菩萨善根光明。悉能照曜有情烦恼心等稠林。从此回转。佛子譬如二千界主大梵天王。身出光明二千界中。稠林幽邃悉能照曜。菩萨住此善慧地时。善根光明亦复如是。照曜有情心及烦恼稠林等已。从此回转。彼于十种波罗蜜多。力到彼岸而为增上。余到彼岸随力随分。非不修行。佛子是名略说菩萨第九善慧智地。若广说者于无量劫说不能尽。此地菩萨。受生多作大梵天王。具大威势王二千界。最为殊胜无所映蔽。善见利益得大自在。能为有情演说声闻独觉菩萨到彼岸行有。情意乐问答之处无能屈者。诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意不共佛法作意。乃至不离一切行相胜妙相应一切智智作意。常作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进于一刹那瞬息须臾。得满百万阿僧企耶佛刹微尘数诸三摩地。能见百万阿僧企耶佛刹微尘数佛。彼佛加持皆能解了。能动百万阿僧企耶佛刹微尘数世界。能往百万阿僧企耶佛刹微尘数诸佛国土。能照百万阿僧企耶佛刹微尘数世界。成熟百万阿僧企耶佛刹微尘数有情。住寿百万阿僧企耶佛刹微尘数劫。于前后际各入百万阿僧企耶佛刹微尘数劫。思择百万阿僧企耶佛刹微尘数法门。示现百万阿僧企耶佛刹微尘数身。身身皆能示现百万阿僧企耶佛刹微尘数等菩萨。眷属围绕。从此以上是诸菩萨。有愿力者由胜愿故。所有游戏。或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨。欲重宣此义而说颂言</p>
<p>　</p>
<p>　于前无量甚深智　　不乐趣求胜解脱</p>
<p>　观佛智入佛秘密　　选择妙智不思议</p>
<p>　净治总持等持门　　获大神通入众刹</p>
<p>　修力无畏不共法　　顺大悲入第九地</p>
<p>　菩萨住斯善慧地　　了善不善及无记</p>
<p>　有漏无漏世出世　　思不思议悉善知</p>
<p>　若法决定不决定　　三乘所行及佛地</p>
<p>　有为无为行差别　　如是而知入世间</p>
<p>　即能解了有情心　　烦恼业报及胜解</p>
<p>　种性意乐并随眠　　受生习气聚稠林</p>
<p>　知心种种速转性　　无质无边等众相</p>
<p>　烦恼无边互相生　　眠缠共处续诸趣</p>
<p>　业性种种各差别　　因坏果集皆了知</p>
<p>　诸根种种下中上　　前后际等无量别</p>
<p>　胜解种性及意乐　　皆亦如是靡不知</p>
<p>　随眠常惑有情见　　无始稠林未除剪</p>
<p>　与意乐俱心并生　　常相羁系不断绝</p>
<p>　但唯妄想无实体　　不离于心无处所</p>
<p>　虽修定等犹难遣　　唯金刚道方能灭</p>
<p>　六趣受生各差别　　业田爱润无明覆</p>
<p>　识为种子名色芽　　三界无始恒相续</p>
<p>　集趣行业烦恼习　　渐次复生不离惑</p>
<p>　群生悉在三聚中　　或溺于见或行道</p>
<p>　此地菩萨善观察　　随其意乐及根解</p>
<p>　悉以无碍妙辩才　　如应差别为说法</p>
<p>　处于法座如师子　　亦如牛王宝山王</p>
<p>　又如龙王布密云　　霔大甘雨充巨海</p>
<p>　善知法相及奥义　　随顺言词能辩说</p>
<p>　总持百万阿僧祇　　譬如大海受众雨</p>
<p>　总持等持皆清净　　能于一念见多佛</p>
<p>　一一佛所皆闻法　　复以妙音而演畅</p>
<p>　随欲三千大千界　　教化一切诸群生</p>
<p>　如云广布无不及　　随其根欲悉令喜</p>
<p>　十方无量诸有情　　咸来亲近会中坐</p>
<p>　一念随心各问难　　一音普对悉充足</p>
<p>　毛端佛众无有数　　有情意乐亦无穷</p>
<p>　悉应其心与法门　　一切法界皆如是</p>
<p>　菩萨勤加精进力　　复获功德转增胜</p>
<p>　闻持字所诸法门　　如地能持一切种</p>
<p>　住此绍法太子位　　随机诲诱无厌倦</p>
<p>　日夜见佛未曾舍　　入深寂灭智解脱</p>
<p>　供养诸佛善益明　　如王顶上妙金饰</p>
<p>　复使有情灭烦恼　　譬如梵王光普照</p>
<p>　住此多作大梵王　　以三乘法化有情</p>
<p>　所行善业普饶益　　乃至当成一切智</p>
<p>　一念能入于百万　　阿僧祇刹尘数定</p>
<p>　见佛等事亦复然　　愿力所作犹过是</p>
<p>　此是第九善慧地　　大智菩萨所行处</p>
<p>　甚深微妙难可见　　我为佛子已略说　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>