<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说十地经卷第五</p>
<p>　　大唐于阗三藏尸罗达摩于北庭龙兴寺译</p>
<p>　　菩萨现前地第六之二</p>
<p>唯诸佛子菩萨住此现前地中。不坏意乐转更圆满。决定意乐贤善意乐。甚深意乐不退转意乐。不休息意乐无垢意乐无边意乐求智意乐。方便与慧相应意乐皆得圆满。于是菩萨此诸意乐。顺佛菩提对诸异论。精进不退入于智地。舍离声闻独觉乘地。一向决定趣于佛智。以诸魔怨烦恼现行不可映夺。善住菩萨智光明中。善修习空无相无愿法之现行。恒与方便慧观相应。间杂引发菩提分法。菩萨住此现前地时。慧到彼岸住得增上。及证第三猛利顺忍。以于诸法如理随顺不违逆故。菩萨住此现前地中。以广大见及以愿力。现见多佛多百佛多千佛多百千佛多百千那庾多佛多俱胝佛。多百俱胝佛多千俱胝佛多百千俱胝佛。多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具。病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重承事诸佛如来。恭敬尊重以希有想。听闻正法闻已受持。以无颠倒等持慧智。光明修行。坚固正行忆持不忘。转更得入如来法藏。于是菩萨住此第六现前地者。于无量劫此诸善根转复炽然转更明净。无量百劫无量千劫无量百千劫无量百千那庾多劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。此诸善根转复炽然转更明净。唯诸佛子譬如金师。以所炼金作庄严具。以琉璃宝莹饰厕填。转得炽然转更明净。唯诸佛子菩萨住此现前地中。此诸善根亦复如是。以方便慧随所思察。转得炽然转更明净。展转寂灭无能映夺。又诸佛子譬如月光。能令有情身得悦豫。非四风转所能断坏。唯诸佛子菩萨住此现前地中。此诸善根亦复如是。能灭无量百千俱胝那庾多有情烦恼火焰。非四魔道所能断坏。彼于十种波罗蜜多慧到彼岸而得增上。余到彼岸随力随分非不修行。唯诸佛子是名略说菩萨第六现前地。菩萨安住于此地时。受生多作妙化天王。能作自在善化有情。令增上慢毕竟休息。常以一切声闻问难不可映夺。能令有情证入缘起诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相妙相应一切智智作意。常作愿言我当一切诸有情中。为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。证入菩萨百千俱胝诸三摩地。能见百千俱胝诸佛。彼佛加持皆能解了。能动百千俱胝世界。能往百千俱胝佛刹。能照百千俱胝世界。成熟百千俱胝有情。住寿百千俱胝大劫。于前后际各能入百千俱胝劫。思择百千俱胝法门。能示现百千俱胝身。身身能现百千俱胝菩萨眷属围绕。从此以上是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言</p>
<p>　</p>
<p>　菩萨已净第五地　　观法无相无自性</p>
<p>　无起无生常寂静　　性本清净无戏论</p>
<p>　亦无取舍如幻等　　有无不二离分别</p>
<p>　随顺法性如是观　　由此智入第六地</p>
<p>　猛利顺忍智具足　　观诸世间生灭相</p>
<p>　知由我执世间生　　除我执已世无有</p>
<p>　如理通达缘起空　　不坏假立和合用</p>
<p>　无作无受无命者　　诸行如云遍兴起</p>
<p>　于谛无知名无明　　痴所造业果名行</p>
<p>　生时初心名为识　　俱生余蕴是名色</p>
<p>　即此增长名六处　　三和谓触俱生受</p>
<p>　欣受名爱爱增取　　有漏业有蕴起生</p>
<p>　蕴熟名老蕴坏死　　纯大苦聚如是集</p>
<p>　了达三界唯是心　　十二有支依心有</p>
<p>　生死皆由心所作　　若心灭者生死尽</p>
<p>　无明所作有二种　　由缘迷故与行因</p>
<p>　如是乃至老终殁　　从此苦生无有尽</p>
<p>　无明缘性谓诸行　　不断而复有助成</p>
<p>　由斯无故诸行断　　更无扶助余亦尔</p>
<p>　痴爱取是烦恼流　　行有是业余皆苦</p>
<p>　无明与行为过去　　识至于受是现在</p>
<p>　爱取有生未来苦　　观待断是苦边际</p>
<p>　行至六处是行苦　　触受增长是苦苦</p>
<p>　所余有支是坏苦　　若见无我三苦灭</p>
<p>　以从因缘行等起　　缘离则断故性空</p>
<p>　无明为缘是生缚　　于缘得离缚乃除</p>
<p>　随顺无明起诸有　　若不随顺诸有断</p>
<p>　由此彼有无亦然　　十种思惟心离着</p>
<p>　有支相续一心摄　　自业不离及三流</p>
<p>　三际三苦因缘生　　连缚起灭顺无尽</p>
<p>　如是普观缘起行　　无作无受无自性</p>
<p>　如幻如梦如光影　　亦如愚夫逐阳焰</p>
<p>　观是入空解脱门　　知缘性离入无相</p>
<p>　了其虚妄无所愿　　唯除慈愍救有情</p>
<p>　大师修行解脱门　　转益大悲求佛法</p>
<p>　知有为从和合有　　志乐决定勤精进</p>
<p>　证空等持具百万　　无相无愿亦复然</p>
<p>　般若顺忍皆增上　　解脱智慧得成满</p>
<p>　复以意乐供多佛　　于佛教中修习道</p>
<p>　得佛法藏增善根　　如金琉璃所莹饰</p>
<p>　如月清凉被众物　　四风来触无能坏</p>
<p>　此圣能超四魔道　　息世惑热亦如是</p>
<p>　住此多作善化王　　化导有情除我慢</p>
<p>　所作皆求一切智　　悉已超胜声闻道</p>
<p>　此地精勤获百千　　俱胝菩萨三摩地</p>
<p>　亦见若干无量佛　　譬如盛夏空中日</p>
<p>　甚深微妙难见知　　声闻独觉无能了</p>
<p>　如是菩萨第六地　　我为佛子已宣说　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>