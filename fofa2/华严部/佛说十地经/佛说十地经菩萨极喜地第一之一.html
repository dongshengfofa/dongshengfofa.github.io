<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说十地经卷第一</p>
<p>　　大唐国僧法界从中印度持此梵本请于阗三藏沙门尸罗达摩于北庭龙兴寺译</p>
<p>　　菩萨极喜地第一之一</p>
<p>如是我闻。一时薄伽梵。成道未久。第二七日。住于他化自在天中。自在天王宫。摩尼宝藏殿。与大菩萨无量众俱。其诸菩萨悉从异佛刹来集。皆于无上正等菩提。得不退转。一生所系。当证正觉。所谓。已得安住一切菩萨智所行境。皆能趣入一切如来智所行处。无有休息。善能示现。种种神通诸所作事。应时无滞。成熟调伏一切有情。利乐他事皆不虚弃。引发一切菩萨愿。劫世刹土量等修行。暂无休息。一切菩萨。福智资粮。善备无尽。令诸世间。共所受用。已到一切菩萨智慧方便彼岸。示入生死及涅槃门。而不废舍修菩萨行。善能游戏解了。趣入一切菩萨。静虑解脱等持等至神通明智。于是一切诸所作事。皆得善巧。由获一切菩萨神通威力自在。以无功用随心刹那。悉能往诣一切如来道场众会。而为上首请佛说法。受持一切如来法轮。广能供养承事诸佛。常勤修习。一切菩萨所行事业。其身普现一切世间言音无碍。清彻法界心智无滞。普见三世一切境界。一切菩萨所有秘藏功德正行悉已圆满。设加无量不可说劫赞其功德亦不能尽。其名曰金刚藏菩萨。宝藏菩萨。莲华藏菩萨。德藏菩萨。莲花德藏菩萨。日藏菩萨。曜藏菩萨。地藏菩萨。无垢月藏菩萨。示一切庄严光明藏菩萨。智慧普照明藏菩萨。旃檀德藏菩萨。妙吉祥藏菩萨。花德藏菩萨。拘苏摩德藏菩萨。优钵罗德藏菩萨。天德藏菩萨。福德藏菩萨。无碍净智藏菩萨。功德胜藏菩萨。那罗延德藏菩萨。无垢藏菩萨。离垢藏菩萨。种种辩才庄严藏菩萨。大光明网照藏菩萨。离垢威德光明王藏菩萨。无碍妙音美响藏菩萨。总持功德能度一切有情愿藏菩萨。大海庄严藏菩萨。苏迷卢德藏菩萨。示现一切功德清净藏菩萨。如来德藏菩萨。佛德藏菩萨。淳金微妙。大威德王光明藏菩萨。一切相庄严净藏菩萨。金刚焰胸万字相庄严菩萨。星宿王光照藏菩萨。虚空库无碍智藏菩萨。解脱月菩萨。如是等菩萨。摩诃萨无量无数不可思议。不可量不可称无边无际。无有分齐。不可说不可说。皆从异异佛刹来集金刚藏菩萨而为上首</p>
<p>尔时金刚藏菩萨。承佛神力。入于菩萨妙三摩地。名大乘光明。入此定已。即时十方各过十俱胝佛刹微尘数世界之外。各有十俱胝佛刹微尘数诸佛如来。同名金刚藏。皆现其面。俱作是言。善哉善哉。佛子。汝今乃能入是大乘光明菩萨等持。然善男子今彼十方各十俱胝佛刹微尘数诸佛如来其加持汝。以此世尊毗卢遮那本愿威神力所持故。为一切菩萨趣入。能显不可思议佛法光明。诸智地中为令摄受一切善根。为择一切佛法善巧。为广知法。为正演说善成立法。为无分别智得清净。为一切魔法不染。为出世法善根得净。为证不思议智所行境。乃至为证佛智境界。又为一切菩萨十地发趣及得。为如实说诸菩萨地安立善巧。为正缘虑诸佛妙法。为修无漏法之差别。为善选择决定大慧光明善巧。为趣入于决定智门。为获显示如所应处无畏辩说。为证广大无碍解地。为菩提心念不遗失。为善成熟诸有情界。为一切处通达决定选择辩才。然善男子。汝当辩说此法差别善巧法门。所谓由承诸佛威神力故。已诸如来智慧光明所加持故。已善圆净自善根故。已善莹饰真法界故。已普摄益诸有情故。已证法身智所依故。已从诸佛受灌顶故。已现超过一切世间最大身故。已越一切世间趣故。已净出世正法趣故。已能圆满一切智智故。尔时十方彼诸如来。与金刚藏菩提萨埵无映夺身。与无挂碍演说辩才。与入微妙清净智辩。与无忘失念所加持。与善决定慧之善巧。与不弃舍周遍行智。与正等觉力无有能摧伏。与如来无所畏令无怯弱。与以一切智智所摄大无碍解辩法理趣决定安立。赐与引发一切如来善分别身语意庄严。所以者何。由此菩萨获彼大乘光明等持。法尔如故。以本誓愿所引发故。善净增上妙意乐故。已善莹饰净智轮故。已善积集诸资粮故。已善炼治所作事故。以无量念而为器故。明朗胜解得清净故。善达无杂总持门故。法界智印之所印故</p>
<p>尔时十方彼佛世尊。不起于座以神通力。各申右手摩金刚藏大菩萨顶。时金刚藏菩提萨埵。蒙彼十方佛摩顶已。即从定起。普告一切菩萨众言。唯诸佛子是菩萨愿。决定无杂不可照了广大法界尽虚空性。穷未来际能救一切诸有情类。唯诸佛子菩萨安处于此愿中。方能入于过去诸佛世尊智地。乃能入于未来诸佛世尊智地。亦能入于现在诸佛世尊智地唯诸佛子一切菩萨有十智地。是以过去未来现在诸佛。已说当说今说由此密意我作是言。何等为十一名极喜地。二名离垢。三名发光。四名焰慧。五名难胜。六名现前。七名远行。八名不动。九名善慧。十名法云。唯诸佛子。此名一切菩萨十地。是以过去未来现在诸佛。已说当说今说。唯诸佛子。我不见有诸佛国界。彼中如来不叹说此菩萨十地者。所以者何。是诸菩萨增上胜妙。能净一切诸菩萨道法门光明。谓即十地安立解释。唯诸佛子。当知此处不可思议。谓于诸地安立法中自所证智</p>
<p>尔时金刚藏菩萨。标斯十地名已默然而住。不复分别而解释之。是时一切诸菩萨众。闻说菩萨十地名已。不闻解释。咸生渴仰作如是念。何因何缘是金刚藏菩提萨埵。唯说菩萨十地名已。默然而住更不解释。尔时于此菩萨众中有一菩萨名解脱月。知诸大众心之所念。即以颂问金刚藏菩萨曰</p>
<p>　</p>
<p>　何故正觉者　　念智功德具</p>
<p>　标诸上妙地　　自在不解释</p>
<p>　一切咸决定　　菩萨大名称</p>
<p>　何故说地名　　而不演其义</p>
<p>　一切诸佛子　　无畏皆乐闻</p>
<p>　愿为正分别　　说诸地义趣</p>
<p>　众会悉清净　　离懈怠严整</p>
<p>　鲜洁住坚实　　具足功德智</p>
<p>　相视咸恭敬　　一切悉专仰</p>
<p>　唯望法甘露　　如蜂念净蜜</p>
<p>　大智无畏者　　金刚藏闻是</p>
<p>　欲令大众悦　　以颂詶佛子</p>
<p>　虽作最胜甚希有　　此能显示菩萨行</p>
<p>　辩地能作最微妙　　由此佛地有修证</p>
<p>　微细难见离分别　　远离心地难证悟</p>
<p>　智者境界纯无漏　　世间闻者悉迷惑</p>
<p>　安心不动如金刚　　信解佛智最殊胜</p>
<p>　了知无我唯心地　　此能闻斯微细智</p>
<p>　如以众彩画虚空　　如风依于鸟路行</p>
<p>　无漏佛智亦如是　　虽为分别而难见</p>
<p>　故今吾兴如是智　　世间难有知此者</p>
<p>　及能信此最胜法　　是故不任广解释　</p>
<p>尔时解脱月菩萨闻是语已。白金刚藏菩萨言。佛子今此众会皆悉清净。其诸菩萨善净意乐。善洁思念善修诸行已。善承事无量百千俱胝诸佛。善集资粮成就无量种种功德。永离疑惑无诸垢亹。善任增上意乐胜解。于佛法中不随他教。善哉佛子演说此义。是诸菩萨于如是处现证而住。尔时解脱月菩萨。欲重宣此义而说颂曰</p>
<p>　</p>
<p>　愿说最安隐　　菩萨无上行</p>
<p>　分别于诸地　　智净成正觉</p>
<p>　此众无诸亹　　志解悉明洁</p>
<p>　承事无量佛　　能知此地义　</p>
<p>时金刚藏菩萨言。佛子虽此众会皆悉清净其诸菩萨善净意乐。善洁思念善修诸行已。善能承事无量百千俱胝诸佛善集资粮。成就无量种种功德永离疑惑无诸垢衅。善住增上意乐胜解。于佛法中不随他教。然有其余劣解有情。闻此甚深难思议处忽生疑惑。是彼长夜能引无义无利众苦。我愍此等故乐默然。尔时金刚藏菩萨。欲重宣此义而说颂曰</p>
<p>　</p>
<p>　虽此众净广智慧　　甚深明利能决择</p>
<p>　其心不动如山王　　不可倾覆犹大海</p>
<p>　有行未久解未得　　随识而行不随智</p>
<p>　闻此生疑堕恶道　　我愍是等故不说　</p>
<p>尔时解脱月菩萨。复白金刚藏菩萨言。善哉佛子愿说勿疑。由佛神力佛所护念。此如是等不思议处皆得可信。所以者何。唯佛子说此十地解释之时。法尔如是。谓一切佛皆悉护念。一切菩萨为欲卫护此智地故皆发勇悍所以者何。此是菩萨最初正行。亦是一切佛法修证。唯佛子譬如一切书字数。说字母为始字母为终。无有少分书字数说离字母者。佛子一切佛法亦复如是。以地为始发修行故。以地为终证佛智故。是故佛子愿为演说。诸佛应供正遍等觉加持护念尔时解脱月菩萨。欲重宣此义而说颂言</p>
<p>　</p>
<p>　善哉佛子愿演说　　趣入菩提诸地行</p>
<p>　十方一切自在尊　　无不护念智根本</p>
<p>　此正行始此智终　　一切佛法从此起</p>
<p>　如诸书等字母摄　　佛法依地亦如是　</p>
<p>尔时此诸大菩萨众。亦为此义一时同声。而以颂请金刚藏菩萨曰</p>
<p>　</p>
<p>　上妙无垢智　　善说无边辩</p>
<p>　宣扬美妙言　　胜义相应理</p>
<p>　念持清净慧　　为十力意乐</p>
<p>　无碍解决择　　说殊胜十地</p>
<p>　此众离憍慢　　及见疑杂染</p>
<p>　戒定审悦意　　唯愿闻善说</p>
<p>　如渴思冷水　　如饥念美食</p>
<p>　如病忆良药　　如众蜂嗜蜜</p>
<p>　此众亦如是　　愿闻甘露法</p>
<p>　善哉清净智　　说无垢地位</p>
<p>　显十力相应　　无碍善逝道　</p>
<p>尔时世尊释迦牟尼。从白毫相放无数光。名照菩萨力无数光明以为眷属。其光普照十方世界靡不周遍。诸恶趣苦皆令休息。映蔽一切诸魔宫殿。悉照无量诸佛众会显示诸佛不可思议境界行相威力游戏照于十方诸世界中。及于一切诸佛众会以佛神力所加说法。菩萨身已于上空中。成大光云网台而住。彼诸世尊亦复如是。从白毫相放无数光。无数光明以为眷属。其光普照十方世界靡不周遍。诸恶趣苦皆令休息。映蔽一切诸魔宫殿。悉照无量诸佛众会。显示诸佛不可思议境界行相威力游戏。照于十方诸世界中及于一切诸佛众会以佛神力所加说法。菩萨之身。显不思议诸佛游戏。并照世尊释迦牟尼大会之众及金刚藏菩萨身已。于上空中亦复成就大光明云网台而住。由是世尊释迦牟尼。从白毫相所流光明。彼彼世界彼佛众会。及彼菩萨身与法座。皆现了然于此得见。由彼无量佛刹土中。诸佛世尊从白毫相所流光明。此之三千大千世界。及此世尊释迦牟尼大会之众。并金刚藏菩提萨埵身及法座。皆现了然于彼得见。尔时从此光云网台出是颂曰</p>
<p>　</p>
<p>　佛无等等如虚空　　十力自在无边众</p>
<p>　于释师子妙法中　　天人最上今加汝</p>
<p>　佛子当承佛神力　　开此法王妙法藏</p>
<p>　显示微妙广大行　　分别建立诸智地</p>
<p>　若有闻此胜法门　　亦蒙善逝所加护</p>
<p>　十方一切诸菩萨　　悉皆摄持及护念</p>
<p>　当能修集诸正行　　次第成满无垢地</p>
<p>　能证十力等功德　　契悟无上正等觉</p>
<p>　虽住海水劫火中　　无疑堪闻此法门</p>
<p>　其有疑惑不信者　　永复不闻如是义</p>
<p>　当说最胜地智道　　证入安住及升进</p>
<p>　修行境界如次说　　利乐一切有情故　</p>
<p>尔时金刚藏菩萨观察十方。欲令大众增净信故而说颂言</p>
<p>　</p>
<p>　微细难知大仙道　　不可分别离分别</p>
<p>　难证无浊慧者境　　性常寂静无生灭</p>
<p>　性空能寂无二尽　　离趣平等至涅槃</p>
<p>　无边中缘无所证　　出过三世等虚空</p>
<p>　寂静寂灭佛所证　　以诸言趣难宣说</p>
<p>　此地及行亦如是　　说犹甚难何况听</p>
<p>　远离思惟及心道　　此智所引牟尼境</p>
<p>　非蕴界处所显了　　非心所测意所思</p>
<p>　譬如空中诸鸟迹　　智者叵宣难可示</p>
<p>　诸佛子地亦如是　　说尚极难何况听</p>
<p>　今当但说此一分　　由大慈悲及愿力</p>
<p>　如其渐次非心境　　以智能满如意乐</p>
<p>　如是此境极难见　　叵说唯住自意乐</p>
<p>　然承佛力我今说　　汝等一心恭敬听</p>
<p>　如是智门及正行　　亿劫宣说犹难尽</p>
<p>　我今略说汝等听　　真实法义尽如理</p>
<p>　仁者专心恭敬待　　我承佛力当善说</p>
<p>　宣扬微妙正法音　　譬喻相应协伦字</p>
<p>　此以言词难显了　　而蒙无量佛神力</p>
<p>　光形聚入于我身　　由是我今能演说　</p>
<p>唯诸佛子若有有情。善积善根善集资粮。善修诸行善事诸佛。善聚白法善友所摄善净意乐。随顺广大增上意乐。具妙胜解悲愍现前。为求佛智。为欲证悟十力之力。为获如来大无所畏。为得平等佛不共法。为欲救拔一切世间。为净大悲愍。为悟十方无所余智。为以无碍净诸佛刹。为一刹那能知三世。为无所畏转大法轮。发如是心。菩萨发心大悲为先导。慧智增上方便善巧之所摄受。意乐及与增上意乐常所辅持。佛力无量以坚持力及以智力。善择决定无碍智。现前随顺无师自然妙智。能受一切佛法慧智。教授诲示。极于法界尽虚空性。穷未来际始发此心。即是菩萨超异生地。证入菩萨正性离生。生如来家种族尊贵无可讥嫌。已离世趣入出世道。住于菩萨本法性中。已善安住于菩萨处。随顺三世平等之法。绍如来种决定趣向正等菩提。唯诸佛子菩萨住于如是等法。名已善住极喜地中以不动故</p>
<p>唯诸佛子菩萨住于极喜地时。极多欢喜多净信。多爱乐多适悦。多忻庆多踊跃。多勇悍多无斗诤。多无恼害多无嗔恨。唯诸佛子菩萨住于极喜地中念诸佛时。发生极喜念佛法时。念菩萨时。念菩萨行时。念到彼岸清净之时。念诸菩萨地殊胜时。念余菩萨不映夺时。念佛教授教诫之时。念令有情得利益时。念当趣入一切如来智加行时。皆生欢喜。又此菩萨了知我今转离一切世间境界。亲近诸佛远异生地近至智地。永断一切堕险恶趣。与诸有情为依止处。近见诸佛住佛境界。入诸菩萨平等性中。舍离一切怖畏毛竖故生极喜。所以者何。唯诸佛子菩萨才。证极喜地已。所有怖畏谓不活畏恶名畏死畏恶趣畏处。众怯畏悉皆远离。所以者何。由是菩萨离我想故。尚无我爱况复生。于诸资具爱由是因缘无不活畏由于他所无所希望唯自起欲。我应给施一切有情诸资生具。由是因缘无恶名畏由离我见。于我无有失坏之想故。无死畏自知死后。于当来世决定不离诸佛菩萨。由是因缘无恶趣畏。由意乐见一切世间尚无有一与我齐等何况殊胜。是故无有处众怯畏。唯诸佛子菩萨如是。已离怖畏憍傲毛竖。以大悲愍而为先导以无憎背无俗意乐。为欲修证一切善根勤修加行。以信增上。以多证净。以洁胜解。以多信解。以引发悲愍。以具足大慈。以无厌倦心。以惭愧庄严。以常忍辱柔和相应。以深敬顺信重尊贵如来圣教。以无厌足日夜积集一切善根。以奉事善友。以乐于法苑。以无厌足访求多闻。以所闻法如理观察。以无依着心。以不耽嗜名利恭敬。以不希恋资生之具。以无厌足引平等心犹若宝珠。以专希求一切智地。以缘如来力无所畏不共佛法。以求无著波罗蜜多。以离谄诳。以如说行。以常护实语。以不污佛家而劝于他。以不舍离诸菩萨学。以不倾动萨波若心如大山王。以不离诸世间事而能成就出世间道。以无厌修觉分资粮。以常希求后后胜法。唯诸佛子以如是等诸净地法相应。菩萨名住安住极喜地中复次菩萨住于极喜地时。引发如是诸大誓愿诸大勇决诸大出离。为以无余供养之具及以周备承事。品类普遍供养一切如来。一切行相胜妙成就。而以最上胜解。清净广大法界尽虚空性穷未来际。一切劫数佛出世数无有休息。为大供事发初大愿。为欲受持一切如来所说法眼。为欲摄受诸佛菩提。为护一切正等觉教。广大法界尽虚空性穷未来际。一切劫数无有休息。为摄受妙法发第二大愿。为一切佛出现于世。无余一切诸世界中。住睹史多天宫为首。降下入胎住胎生长出家成道。受梵王请转大法轮示大涅槃。为悉往诣。供养受法加行为先。为一切处同时而转。广大法界尽虚空性穷未来际。一切劫数佛出世数无有休息。为悉往诣发第三大愿。为欲引发诸菩萨行。广大无量及无分别波罗蜜多之所摄受。净治诸地总相别相同相异相成相坏相。诸菩萨行如实无倒。显示菩萨智地之道。悉能莹饰诸到彼岸。授与教授教诫所持资助发心。广大法界尽虚空性穷未来际。一切劫数及正行数无有休息。为是引发第四大愿。为欲成就无余一切诸有情界有色无色有想无想非有想非无想卵生胎生湿生化生。三界所系入于六趣系属一切受生之处名色所摄为令趣入于佛法中。为令永断一切趣数。为令安处一切智智。广大法界尽虚空性穷未来际。一切劫数有情界数无有休息。为欲成熟诸有情界发第五大愿。为欲无余一切世界广大无量粗细。乱住覆住仰住帝网差别。入于十方种种异相。皆以随行现前。知见广大法界尽虚空性穷未来际。一切劫数及世界数无有休息。为欲往趣发第六大愿。为令一切诸佛刹土复一刹土入于一切诸佛刹土。普皆清净无量佛刹光明严具以为庄饰。离诸烦恼成清净道。无量智性有情充满。普入广大诸佛境界。随诸有情意乐示现皆令欢喜。广大法界尽虚空性穷未来际。一切劫数及佛刹数无有休息。为饰一切诸佛刹土发第七大愿。为与一切菩萨同一意乐加行。为无怨敌积集善根。为一所缘与诸菩萨得平等性。为常逢遇诸佛菩萨不相舍离。为随自欲示佛出世。为随心念解佛威力。为获圆满一切生中常不退转随行神通。为遍游历一切世界。为于一切众会影现。为随一切受生之处同类而行。为恒成就不可思议大乘理趣。为欲修行菩萨正行。广大法界尽虚空性穷未来际。一切劫数及正行数无有休息。为大智神通发第八大愿。为行乘御不退转轮诸菩萨行。为身语意业不唐捐。为暂见者便得决定诸佛法性。暂闻言音便随智证。才生净信永断烦恼为身得成如大药王。为得身心如如意宝。为当修行大菩萨行。广大法界尽虚空性穷未来际。一切劫数及正行数无有休息。为不唐捐发第九大愿。为于一切诸世界中。当证无上正等菩提。为不殊异于一毛道。遍于一切诸毛道中。示生出家道场正觉转大法轮归大寂灭。为当现证弘佛境界威力智慧。随于一切有情意乐示佛出世。令其所化刹那刹那觉寂证修。为刹那顷以一正觉。普遍一切法寂灭性。为以一音演说法要。令诸有情心皆悦豫为示大涅槃而行力不绝。为示大智地。建立一切法为以法智神变幻通。悉能充遍一切世界。广大法界尽虚空性穷未来际。一切劫数及正觉数无有休息。为引发大乘菩萨发起第十大愿。唯诸佛子初地菩萨。发如是等诸大誓愿诸大勇决诸大出离。菩萨住此极喜地中。十大愿门以为上首。引发圆满百千阿僧企耶诸余正愿。是诸大愿以十尽句而引发之。何等为十。所谓以有情界尽。以世界尽。以虚空界尽。以法界尽。以涅槃界尽。以佛兴界尽。以入如来智慧界尽。以心所缘界尽。以智入佛所行界尽。以世间转法轮智转界尽。若有情界有断尽者。是大誓愿乃有断尽。乃至若智转界有断尽者。是大誓愿乃有断尽。然有情界终无断尽。此诸善根愿无断尽。乃至智转界终无断尽。此诸善根亦无断尽。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 