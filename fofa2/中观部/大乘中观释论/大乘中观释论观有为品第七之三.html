<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘中观释论卷第七</p>
<p>　　　　安慧菩萨造</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>　　观有为品第七之三</p>
<p>复次自部答异宗言</p>
<p>　此分位定住　　先分位显明　</p>
<p>释曰。如乳位中。乳亦不即。于此位灭。如前所说。有无二法。互相违故。复次颂言</p>
<p>　异分位定住　　先分位已灭　</p>
<p>释曰。如是决定住异位中若有所转如酪分位无别异灭。何以故。酪已成时。乳即不生。此中决定坏失次第。各别分位无异性故。若言物体不灭。此即相违。或计灭有所得。彼非道理。今当止遣。他法既无生住可止。自法亦无。今所说灭。以自法无故。复次颂言</p>
<p>　如彼一切法　　生相不可得</p>
<p>　即此一切法　　灭亦不可得　</p>
<p>释曰。此中云何。若一切处有灭法者。彼即无实。复次颂言</p>
<p>　若法是有者　　灭即不可得</p>
<p>　不可于一处　　有有无二性　</p>
<p>释曰。互相违故。复次颂言</p>
<p>　无法即无果　　灭亦不可得</p>
<p>　如无第二头　　不可言其断　</p>
<p>或有人言。依止灭体。是中欲令灭有所得。故颂答言</p>
<p>　法不自体灭　　他体亦不灭</p>
<p>　如生不自生　　他体亦不生</p>
<p>　此灭若未灭　　自体可能灭</p>
<p>　此灭若已灭　　灭已复何灭</p>
<p>　是灭若有异　　灭即是无穷</p>
<p>　灭若无所灭　　法皆如是灭　</p>
<p>或造释者言。若彼生法止遣法自相者所说。即有对待过失。谓以胜义谛中有有为法对待无为。今对彼说。是故颂言</p>
<p>　生住灭不成　　即无有为法</p>
<p>　有为法不成　　何得有无为　</p>
<p>释曰。对待所起。此说毕竟。譬如石女不生于子。世俗决定物体不成</p>
<p>此中应问。若无有为之法及有为相。云何世尊说有三种有为法相。故颂答言</p>
<p>　如梦亦如幻　　如乾闼婆城</p>
<p>　所说生住灭　　其相亦如是　</p>
<p>释曰。诸法如梦幻及乾闼婆城。皆是分别智境界性。是故显示象马车步男子女人国城等相。彼体皆空。是故所有生等诸法皆是智境界性之所发起。于胜义谛中所显无体自性空故。故佛欲令于诸行中舍离常见。令得调伏。乃作是说。止生老等。所言老者。老亦非老。此即自语有所得相违。是故颂言</p>
<p>　老亦不离老　　老时无所有</p>
<p>　此性老不成　　异性亦如是</p>
<p>　是故一法中　　老即不可得</p>
<p>　老老而无老　　非自体他体</p>
<p>　此老不自老　　一切老亦然</p>
<p>　老若有别异　　老即是无穷</p>
<p>　解脱出离道　　自具足亦然</p>
<p>　若法离自相　　果亦不可得　</p>
<p>释曰。如说解脱。诸有善法此即说为缘因。彼善法性若有所得。云何说彼以为缘因。若尔而彼识等亦可说为缘因而有所得。何以故。以差别性彼无体故。差别识性亦非自体。有善法性以其自体诸善法性为缘因故。于解脱中无有果利。若善法性因有解脱者。如是决定舍离自体。何以故。以所立诸法入自体故。若不尔者。如前所说。云何不以不善解脱而成善法解脱所作。若如前说。善法解脱此亦不离有分别故。是故当知。彼一切法若已生若未生二解脱因。彼即不生。复次颂言</p>
<p>　已脱不可说　　未脱不可说</p>
<p>　脱未脱无说　　脱时亦无说</p>
<p>　此解脱若异　　解脱即无穷</p>
<p>　若无脱而脱　　皆如是解脱　</p>
<p>释曰。若如是知。彼出离道亦然。具足如所生说。诸佛世尊。于契经中。有说颂言</p>
<p>　色法如聚沫　　受即如浮泡</p>
<p>　想同阳焰生　　行如芭蕉相</p>
<p>　识如彼幻法　　显示所立法</p>
<p>　如梦如影像　　亦同于响应　</p>
<p>复说。于诸行中一切法无我即无自性。当知此中所言我者。即是自性别名。此中所说。彼真如法无有戏论。若说决定皆是虚诳妄取之法</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>