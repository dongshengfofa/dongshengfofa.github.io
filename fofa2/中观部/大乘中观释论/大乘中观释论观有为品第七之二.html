<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘中观释论卷第六</p>
<p>　　　　安慧菩萨造</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<p>　　观有为品第七之二</p>
<p>又复有言。我宗有别道理。令彼生法离无穷过。故彼宗颂言</p>
<p>　如灯能自照　　亦能照于他</p>
<p>　彼生法亦然　　自生复生他　</p>
<p>论者言。作如此说。亦非道理。以无照故。若有暗冥即有所照。故颂破言</p>
<p>　灯中自无暗　　住处亦无暗</p>
<p>　破暗乃名照　　无暗即无照　</p>
<p>释曰。今此观察若无有暗。是故灯不自照。亦不照他</p>
<p>复次颂言</p>
<p>　无少处可照　　是灯何能照</p>
<p>　生亦无少分　　生法可成就　</p>
<p>又复有言。彼灯生时即可照邪</p>
<p>论者言。若灯生时亦不能照。以先分位无暗可破。若彼有暗即有所破。如是乃说。灯能自照。亦复照他。今此所说云何灯不到暗而能破暗。若不到者。故颂遣言</p>
<p>　云何灯生时　　而能破于暗</p>
<p>　彼灯初生时　　不能及于暗　</p>
<p>释曰。灯初生时。无有性故。若或俱时。又无分位。若灯不到暗能破暗者</p>
<p>复次颂言</p>
<p>　灯若不到暗　　而能破暗者</p>
<p>　灯在于此间　　应破一切暗　</p>
<p>释曰。同法若不到。差别因无体。譬如磁石。力能差别无决定因。此说亦非有其力能。先有所成故。如彼磁石所成皆遍。是法生时无所诠表。力能无体故。此复云何</p>
<p>复次颂言</p>
<p>　若灯能自照　　亦能照他者</p>
<p>　暗亦于自他　　暗蔽定无疑　</p>
<p>释曰。此非所乐自所作处有相违故。灯亦复然。此非所乐。灯以照明为所成性。若灯与暗相违。灯即可成自照照他。无复别异所作性故。暗以暗蔽所成其性。若暗与明相违。暗即亦应自暗暗他。如是安立非有此义。如瓶等色现可见故</p>
<p>此中应问。所言生法自生。为未生生。为已生生</p>
<p>故颂答言</p>
<p>　生法若未生　　自体不能生　</p>
<p>释曰。未生无体。故不能生。若其无者。如兔角等。因性不生故</p>
<p>复次颂言</p>
<p>　生法若已生　　生已复何生　</p>
<p>释曰。若法已生还复生者。此义应知。如其作已。不复更作。是故生已何复有生。由此应知必无生法自生道理。若从他生。其义亦然。若生时生者。离已生未生。别无生时可得</p>
<p>复次颂言</p>
<p>　非已生未生　　生时亦不生　</p>
<p>或有人言。彼生时者。少分已生少分未生。如是中间无别有体</p>
<p>论者言。若彼生法相离之性。或有少分而可生者。如是余法亦然可生。是中云何有所生耶。若一切法有所生者。如是谛观非今所说。岂有生时而可得耶。以彼生时无分位故。又一切法自体无分位可成。如是应知。若无生时。云何有彼生法可得</p>
<p>复次毗婆沙师言。有未来法体生向现在。故有生时可生</p>
<p>论者言。云何生时先有法体生向现在。有何异法说生时耶。此中无有少法。云何有其生法自体。以彼生法先无所得自体无性故。云何如是有所成耶。若复现转之法常不离自相。此说相违。若于过去未来转者。又非道理。若别异可生者。彼牛生时亦应有马。无此道理。若无少法以未来体生向现在。所说生时此即相违。由如是故。生时不生。已生法不生。若生已复生。彼即无体可生。以无自性故无。即如兔角无有生故</p>
<p>复次颂言</p>
<p>　去未去去时　　前品此已说　</p>
<p>释曰。此诸所说前已广明</p>
<p>复次五顶子人言。若法实无生性。云何因法而得显明</p>
<p>论者言。彼等决定所说。此皆止遣。此中应知。不显明时因亦不离。亦复云何有其不离。此说显明。是故去未去去时。前品已广说。若或诸法有所离者。即成粗重前不实因。亦非如是先有所生。亦非离因别有法体。以有所离故</p>
<p>有异人言。有果可生。由自因和合故。或种子等和合因性物体功能及彼业用此无差别。若不生者。云何自生他生而得成耶。由如是故。彼一切果于一切时及一切处。皆有所生</p>
<p>论者言。所言和合者。为一性耶。为异性耶。或已生未生或复生时。自因彼果有和合耶。此所计执于一切处皆非道理。谓已生未生各无有性。彼因果二先性不立。无所诠表有性无体。是故汝所说种子等和合。已生未生皆无所有。已生未生各无性故。若有种子等和合。即所立相违。无未生性可诠表故。若其无者。如兔角等。是故无果和合可有。云何生法当有所得。又有人言。生法不相离。此说为生时。故颂遣言</p>
<p>　若生时有生　　彼生相已破　</p>
<p>释曰。此非次第。此中云何若有若无亦有亦无。一切处离皆悉止遣</p>
<p>又有人言。若此生法从缘生时。云何所生无道理耶。如名瓶生。瓶从缘生。如是生时乃有所成</p>
<p>论者言。若彼生时决定有瓶。是瓶云何生已复生。彼瓶生时未有发起作用力故。是瓶云何别有生时别有生法而当得耶。且无瓶生之时。生已还有衣相可得。诸有所作若离所依。亦非道理。故颂遣言</p>
<p>　云何生时生　　而说为缘起　</p>
<p>释曰。诸外道等。以巧辩才说缘生法。彼自相违。佛说缘生不同一切外道知解故。佛为破彼巧辩才勤求所知。彼所知法于胜义谛中伺察无义。彼外道等诬谤因果起恶见根本。佛以善法方便化度。为令彼断不正见故。如佛所言。此有故彼有。此生故彼生。如是等说。皆世俗谛。非胜义谛。胜义谛者</p>
<p>复次颂言</p>
<p>　若法众缘生　　彼自性寂灭　</p>
<p>释曰。此义离自性故。如契经说。佛言。大慧。诸法自性本来不生。然以和合一切性亦非无自性</p>
<p>复次颂言</p>
<p>　是故生时生　　如是皆寂灭　</p>
<p>释曰。此无不和合对治过失。况复如是有所生耶。故前颂言。若法缘生自性寂灭。无复自性故。是故诸法。无实因缘发起所生及作用等</p>
<p>又有人言。若法从缘生。可名生时耶</p>
<p>故颂遣言</p>
<p>　若法未生时　　如瓶等何有</p>
<p>　缘法假和合　　生已复何生　</p>
<p>释曰。云何有体可生而无生时道理。谓所生非有故。譬如未生法。彼无自性。此说义成</p>
<p>复次颂言</p>
<p>　若生时有生　　是即有所生</p>
<p>　诸生性如幻　　此生复谁生　</p>
<p>释曰。若法已生复有别异生者。生即无穷。是故决定无生法可作。亦非别有本生能生于生</p>
<p>复次颂言</p>
<p>　若生已复生　　是生即无穷　</p>
<p>释曰此无未生。亦无本生。能生道理</p>
<p>复次颂言</p>
<p>　若无生而生　　法皆如是生　</p>
<p>释曰。而彼生法亦然。何有意谓此生而为有生。真实理中无生可有。非意驰流谓一切有</p>
<p>复次颂言</p>
<p>　有法不应生　　无亦非道理</p>
<p>　有无俱不然　　前品此已说　</p>
<p>释曰。证成前品云何生法而有所得。此中应问。灭时可有生法立耶。谓诸生相生已即坏。诸法坏性而同等故</p>
<p>故颂答言</p>
<p>　若灭时有生　　无体而可得　</p>
<p>释曰。此中不应生灭同时。生时分位亦无有灭</p>
<p>复次颂言</p>
<p>　若法不灭时　　彼体不可得　</p>
<p>释曰。如空花等。此中住法而非一向。有所住者。此说不成</p>
<p>此中应问。为未住体住。为已住体住。为住时住耶</p>
<p>故颂答言</p>
<p>　未住体不住　　住不住相违</p>
<p>　住住时不住　　此复何有住　</p>
<p>释曰。住者现在过去二法一处同时不生。是故无住。又离已住未住。住时无体。谓以胜义谛中无生法可得。从前广说。悉为证成无实生法。生法若无。云何有住</p>
<p>复次颂言</p>
<p>　若灭时有住　　彼无体可得</p>
<p>　住灭二相违　　住位中无灭　</p>
<p>释曰。若说无灭时。彼体不可得。灭法随逐有为相故。若住时有灭。无此道理。此中所说</p>
<p>复次颂言</p>
<p>　诸法于常时　　皆有老死相　</p>
<p>释曰。老者衰变前相。死者坏灭为义。谓以自体于一切时而常转易。若有生时。即无老死法成。后亦不得生法可成。如火无冷性。今所观察</p>
<p>复次颂言</p>
<p>　而有何等法　　离老死有住　</p>
<p>此中应问。诸有住法。为自体住。为别有住法而成住耶</p>
<p>故颂答言</p>
<p>　住不自相住　　异住非道理</p>
<p>　如生不自生　　亦不从他生　</p>
<p>复次如别颂言</p>
<p>　此住若未住　　住体云何立</p>
<p>　此住若已住　　复何住可成</p>
<p>　若已住更住　　此住即无穷</p>
<p>　若或无住住　　法皆如是住　</p>
<p>论者言。一切生法皆随顺说。若有灭处。即无生住。二法以相离性。彼不有故。如是生住灭法诸说皆然</p>
<p>此中应问。所言灭者。为已灭灭耶。为灭时灭耶</p>
<p>故颂答言</p>
<p>　已灭法不灭　　未灭法灭空　</p>
<p>释曰。云何是已灭法不灭。谓法灭已灭即无体。此中灭法彼不生故。如是亦然。灭时及未灭二俱有过。何以故。谓一切法。于胜义谛中止遣其生</p>
<p>复次颂言</p>
<p>　彼灭时亦然　　无生何有灭　</p>
<p>释曰。生法既尔。何有住体。灭亦不可得。住灭二法。彼相违故。是故无住亦复无灭。彼无住者。住性离故。若除遣住法。灭法即成。是故无有诸物分位。如是亦无一切物体</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 