<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘中观释论卷第四</p>
<p>　　　　安慧菩萨造</p>
<p>　　　　西天译经三藏朝散大夫试鸿胪卿传梵大师赐紫沙门臣法护等奉　诏译</p>
<p>　　观五蕴品第四</p>
<p>次第此品今当止遣。彼十二处诸有所作。或有异宗现所安立。谓于胜义谛中实有内外十二处法。以蕴摄故。论者言然此非无所摄道理。但以世俗谛中有其所摄。非胜义谛。以彼诸蕴无实性故</p>
<p>又有异宗。计所造色有性可得欲谓大种积集所成</p>
<p>今对遣彼等。是故颂言</p>
<p>　若离于色因　　色即不可得　</p>
<p>释曰。色因者。谓地水火风。彼四大种。由其因故有色处等诸色可得。若离自性即不可得。是故世俗假施设有。若或别异物体有性。此不能说。何所以邪。复次颂言</p>
<p>　离色因有色　　色则堕无因</p>
<p>　无因无有义　　何法无因立　</p>
<p>释曰。若因色中物体有性。即当对说。果色物体而有所成。若无因有果。即无所成义。是故无有无因可见。是中亦无少法可说。复次颂言</p>
<p>　若复离于色　　有其色因者</p>
<p>　即是无果因　　无果因何立　</p>
<p>释曰。若果色中物体有性。即当对说因色物体而有所成。若有因有果彼所作性。如是乃说因法可转。此若如是离色因有色离色有色因者。即彼如是无坚湿暖动诸相离性。眼等青等云何可得。以色声等相离性故。同彼身中坚湿暖动诸有所得。今为对遣彼说。复次颂言</p>
<p>　若已有色者　　色因无所起</p>
<p>　若无有色者　　亦不用色因　</p>
<p>释曰。若言有色。分别色因。或谓无色。或亦有亦无。此如是说。俱非道理。是故应知。非有亦非无。缘义和合尔</p>
<p>有异人言若尔无因当可得邪</p>
<p>故颂遣言</p>
<p>　无因而有色　　是事亦不然　</p>
<p>释曰。极成法中无如是说</p>
<p>胜论者言。我欲谓彼地等极微诸色是无因色</p>
<p>论者言。彼无相似自类诸色无有体相。如是分别是果非果。俱非道理。譬如瓶等。地等所成。彼非无因。然极微因。无实因性。以无因故。如虚空等非一边故。此说非彼因性可得本性无体故。虽瓶等有因。而非意中谓彼一向有体可成。亦非同生性。以极微因而无果故。既非同生性。彼即非道理。又若分别虚空等。常非一切所向。以虚空等方分分别。若或别异有性可立者。故颂遣言</p>
<p>　是故于色中　　离有无分别　</p>
<p>释曰。如其分别于诸色中能造所造若果若因计有体者。皆是诤论。安立处所。于自所成中而有相违。如佛所言。色处者。谓四大所造。彼能造义。即因义成。应知所说非胜义谛。复次颂言</p>
<p>　果若似于因　　此说即不然　</p>
<p>释曰。彼诸大种坚湿暖动自性而不可见。非彼自性色有所得。是故非诸大种与果和合</p>
<p>有异人言。若尔即果不似因邪</p>
<p>为遮遣此义。故颂答言</p>
<p>　果若不似因　　是事亦不然　</p>
<p>释曰。若不相似性即无果可成。止其果性故。受等多义亦同此说。复次颂言</p>
<p>　所有受心想　　诸行一切种</p>
<p>　及余一切法　　皆同色法说　</p>
<p>释曰。彼受心想行皆同色法。止遣诸相。如所遮遣。是义应知。云何受心想行如彼色邪。谓离诸因即不可得。以眼色等因诸有分位彼彼无实因性所成。若或离彼无实因性。是中亦无少法可得。亦非离受等果见有眼色等因。以无果故因亦无体。若离自因有受等果而可成者。即离受等果。彼因亦有心。若离心因心可立者。是法无因。无有此义。何法无因而可立邪。若复离于心有其心因者。即是无果因。无果因何有此如是等。诸有所说。应知有为之法若离诸蕴而有性者。他所计执。譬如瓶等。若一性异性。皆止其义。余一切法亦如是说。复次颂言</p>
<p>　彼一切诸法　　皆同色法说</p>
<p>　若诤论安立　　随所起即空　</p>
<p>复次若有乐说空者。应以空义答。是故颂言</p>
<p>　一切不离空　　一切得成就　</p>
<p>又复显示彼一切法无自性义。是故颂言</p>
<p>　若见一物性　　一切法亦然</p>
<p>　若解一法空　　一切皆空故</p>
<p>　言说有所得　　诸所作皆空</p>
<p>　一切无所得　　一切皆成就　</p>
<p>释曰。虽胜义谛中彼一切法说无自性。然所作所得而亦不空。彼如前说。皆得成就。于一切法无所得义而有所成。此中品初说蕴摄等。应知如是诸蕴无性无有所成</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>