<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论观六情品第三(八偈)</p>
<p>问曰。经中说有六情。所谓</p>
<p>　眼耳及鼻舌　　身意等六情</p>
<p>　此眼等六情　　行色等六尘　</p>
<p>此中眼为内情色为外尘。眼能见色乃至意为内情。法为外尘。意能知法。答曰无也。何以故</p>
<p>　是眼则不能　　自见其己体</p>
<p>　若不能自见　　云何见余物　</p>
<p>是眼不能见自体。何以故。如灯能自照亦能照他。眼若是见相。亦应自见亦应见他。而实不尔。是故偈中说。若眼不自见何能见余物。问曰。眼虽不能自见。而能见他。如火能烧他不能自烧。答曰</p>
<p>　火喻则不能　　成于眼见法</p>
<p>　去未去去时　　已总答是事　</p>
<p>汝虽作火喻。不能成眼见法。是事去来品中已答。如已去中无去。未去中无去。去时中无去。如已烧未烧烧时俱无有烧。如是已见未见见时俱无见相。复次</p>
<p>　见若未见时　　则不名为见</p>
<p>　而言见能见　　是事则不然　</p>
<p>眼未对色。则不能见。尔时不名为见。因对色名为见。是故偈中说。未见时无见。云何以见能见。复次二处俱无见法。何以故</p>
<p>　见不能有见　　非见亦不见</p>
<p>　若已破于见　　则为破见者　</p>
<p>见不能见。先已说过故。非见亦不见。无见相故。若无见相。云何能见。见法无故见者亦无。何以故。若离见有见者。无眼者。亦应以余情见。若以见见。则见中有见相。见者无见相。是故偈中说。若已破于见则为破见者。复次</p>
<p>　离见不离见　　见者不可得</p>
<p>　以无见者故　　何有见可见　</p>
<p>若有见见者则不成。若无见见者亦不成。见者无故。云何有见可见。若无见者。谁能用见法分别外色。是故偈中说。以无见者故何有见可见。复次</p>
<p>　见可见无故　　识等四法无</p>
<p>　四取等诸缘　　云何当得有　</p>
<p>见可见法无故。识触受爱四法皆无。以无爱等故。四取等十二因缘分亦无。复次</p>
<p>　耳鼻舌身意　　声及闻者等</p>
<p>　当知如是义　　皆同于上说　</p>
<p>如见可见法空。属众缘故无决定。余耳等五情声等五尘。当知亦同见可见法。义同故不别说</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>