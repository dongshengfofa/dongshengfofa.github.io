<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论观去来品第二(二十五偈)</p>
<p>问曰。世间眼见三时有作。已去未去去时。以有作故当知有诸法。答曰</p>
<p>　已去无有去　　未去亦无去</p>
<p>　离已去未去　　去时亦无去　</p>
<p>已去无有去已去故。若离去有去业。是事不然。未去亦无去。未有去法故。去时名半去半未去。不离已去未去故。问曰</p>
<p>　动处则有去　　此中有去时</p>
<p>　非已去未去　　是故去时去　</p>
<p>随有作业处。是中应有去。眼见去时中有作业。已去中作业已灭。未去中未有作业。是故当知去时有去。答曰</p>
<p>　云何于去时　　而当有去法</p>
<p>　若离于去法　　去时不可得　</p>
<p>去时有去法。是事不然。何以故。离去法去时不可得。若离去法有去时者。应去时中有去。如器中有果。复次</p>
<p>　若言去时去　　是人则有咎</p>
<p>　离去有去时　　去时独去故　</p>
<p>若谓已去未去中无去。去时实有去者。是人则有咎。若离去法有去时。则不相因待。何以故。若说去时有去。是则为二。而实不尔。是故不得言离去有去时。复次</p>
<p>　若去时有去　　则有二种去</p>
<p>　一谓为去时　　二谓去时去　</p>
<p>若谓去时有去是则有过。所谓有二去。一者因去有去时。二者去时中有去。问曰。若有二去有何咎。答曰</p>
<p>　若有二去法　　则有二去者</p>
<p>　以离于去者　　去法不可得　</p>
<p>若有二去法。则有二去者。何以故。因去法有去者故。一人有二去二去者。此则不然。是故去时亦无去。问曰。离去者无去法可尔。今三时中定有去者。答曰</p>
<p>　若离于去者　　去法不可得</p>
<p>　以无去法故　　何得有去者　</p>
<p>若离于去者。则去法不可得。今云何于无去法中。言三时定有去者。复次</p>
<p>　去者则不去　　不去者不去</p>
<p>　离去不去者　　无第三去者　</p>
<p>无有去者。何以故。若有去者则有二种。若去者若不去者。若离是二。无第三去者。问曰。若去者去有何咎。答曰</p>
<p>　若言去者去　　云何有此义</p>
<p>　若离于去法　　去者不可得　</p>
<p>若谓定有去者用去法。是事不然。何以故。离去法。去者不可得故。若离去者定有去法。则去者能用去法。而实不尔。复次</p>
<p>　若去者有去　　则有二种去</p>
<p>　一谓去者去　　二谓去法去　</p>
<p>若言去者用去法。则有二过。于一去者中而有二去。一以去法成去者。二以去者成去法。去者成已然后用去法。是事不然。是故先三时中。谓定有去者用去法。是事不然。复次</p>
<p>　若谓去者去　　是人则有咎</p>
<p>　离去有去者　　说去者有去　</p>
<p>若人说去者能用去法。是人则有咎。离去法有去者。何以故。说去者用去法。是为先有去者后有去法。是事不然。是故三时中无有去者。复次若决定有去有去者。应有初发。而于三时中。求发不可得。何以故</p>
<p>　已去中无发　　未去中无发</p>
<p>　去时中无发　　何处当有发　</p>
<p>何以故。三时中无发</p>
<p>　未发无去时　　亦无有已去</p>
<p>　是二应有发　　未去何有发</p>
<p>　无去无未去　　亦复无去时</p>
<p>　一切无有发　　何故而分别　</p>
<p>若人未发则无去时。亦无已去。若有发当在二处。去时已去中。二俱不然。未去时未有发故。未去中何有发。发无故无去。无去故无去者。何得有已去未去去时。问曰。若无去无去者。应有住住者。答曰</p>
<p>　去者则不住　　不去者不住</p>
<p>　离去不去者　　何有第三住　</p>
<p>若有住有住者。应去者住。若不去者住。若离此二。应有第三住。是事不然。去者不住。去未息故。与去相违名为住。不去者亦不住。何以故。因去法灭故有住。无去则无住。离去者不去者。更无第三住者。若有第三住者。即在去者不去者中。以是故。不得言去者住。复次</p>
<p>　去者若当住　　云何有此义</p>
<p>　若当离于去　　去者不可得　</p>
<p>汝谓去者住。是事不然。何以故。离去法。去者不可得。若去者在去相。云何当有住。去住相违故。复次</p>
<p>　去未去无住　　去时亦无住</p>
<p>　所有行止法　　皆同于去义　</p>
<p>若谓去者住。　是人应在去时已去未去中住。三处皆无住。是故汝言去者有住。是则不然。如破去法住法。行止亦如是。行者。如从谷子相续至芽茎叶等。止者。谷子灭故芽茎叶灭。相续故名行。断故名止。又如无明缘诸行乃至老死是名行。无明灭故诸行等灭是名止。问曰。汝虽种种门破去去者住住者。而眼见有去住。答曰。肉眼所见不可信。若实有去去者。为以一法成。为以二法成。二俱有过。何以故</p>
<p>　去法即去者　　是事则不然</p>
<p>　去法异去者　　是事亦不然　</p>
<p>若去法去者一。是则不然。异亦不然。问曰一异有何过。答曰</p>
<p>　若谓于去法　　即为是去者</p>
<p>　作者及作业　　是事则为一</p>
<p>　若谓于去法　　有异于去者</p>
<p>　离去者有去　　离去有去者　</p>
<p>如是二俱有过。何以故。若去法即是去者。是则错乱破于因缘。因去有去者。因去者有去。又去名为法。去者名为人。人常法无常。若一者则二俱应常二俱无常。一中有如是等过。若异者则相违。未有去法应有去者。未有去者应有去法。不相因待。一法灭应一法在。异中有如是等过。复次</p>
<p>　去去者是二　　若一异法成</p>
<p>　二门俱不成　　云何当有成　</p>
<p>若去者去法。有若以一法成。若以异法成。二俱不可得。先已说无第三法成。若谓有成。应说因缘无去无去者。今当更说</p>
<p>　因去知去者　　不能用是去</p>
<p>　先无有去法　　故无去者去　</p>
<p>随以何去法知去者。是去者不能用是去法。何以故。是去法未有时。无有去者。亦无去时已去未去。如先有人有城邑得有所起。去法去者则不然。去者因去法成。去法因去者成故。复次</p>
<p>　因去知去者　　不能用异去</p>
<p>　于一去者中　　不得二去故　</p>
<p>随以何去法知去者。是去者不能用异去法。何以故。一去者中。二去法不可得故。复次</p>
<p>　决定有去者　　不能用三去</p>
<p>　不决定去者　　亦不用三去</p>
<p>　去法定不定　　去者不用三</p>
<p>　是故去去者　　所去处皆无　</p>
<p>决定者。名本实有。不因去法生。去法名身动。三种名未去已去去时。若决定有去者。离去法应有去者。不应有住。是故说决定有去者不能用三去。若去者不决定。不决定名本实无。以因去法得名去者。以无去法故不能用三去。因去法故有去者。若先无去法则无去者。云何言不决定去者用三去。如去者去法亦如是。若先离去者。决定有去法。则不因去者有去法。是故去者。不能用三去法。若决定无去法去者何所用。如是思惟观察。去法去者所去处。是法皆相因待。因去法有去者。因去者有去法。因是二法则有可去处不得言定有。不得言定无。是故决定知。三法虚妄。空无所有。但有假名。如幻如化</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 