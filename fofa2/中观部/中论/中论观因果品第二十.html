<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论观因果品第二十(二十四偈)</p>
<p>问曰。众因缘和合现有果生故。当知是果从众缘和合有。答曰</p>
<p>　若众缘和合　　而有果生者</p>
<p>　和合中已有　　何须和合生　</p>
<p>若谓众因缘和合有果生。是果则和合中已有。而从和合生者。是事不然。何以故。果若先有定体。则不应从和合生。问曰。众缘和合中虽无果。而果从众缘生者。有何咎。答曰</p>
<p>　若众缘和合　　是中无果者</p>
<p>　云何从众缘　　和合而果生　</p>
<p>若从众缘和合则果生者。是和合中无果。而从和合生。是事不然。何以故。若物无自性。是物终不生复次</p>
<p>　若众缘和合　　是中有果者</p>
<p>　和合中应有　　而实不可得　</p>
<p>若从众缘和合中有果者。若色应可眼见。若非色应可意知。而实和合中果不可得。是故和合中有果。是事不然。复次</p>
<p>　若众缘和合　　是中无果者</p>
<p>　是则众因缘　　与非因缘同　</p>
<p>若众缘和合中无果者。则众因缘即同非因缘。如乳是酪因缘。若乳中无酪。水中亦无酪。若乳中无酪则与水同。不应言但从乳出。是故众缘和合中无果者。是事不然。问曰。因为果作因已灭。而有因果。无如是咎。答曰</p>
<p>　若因与果因　　作因已而灭</p>
<p>　是因有二体　　一与一则灭　</p>
<p>若因与果作因已而灭者是因则有二体。一谓与因。二谓灭因。是事不然。一法有二体故。是故因与果作因已而灭。是事不然。问曰。若谓因不与果作因已而灭。亦有果生。有何咎。答曰</p>
<p>　若因不与果　　作因已而灭</p>
<p>　因灭而果生　　是果则无因　</p>
<p>若是因不与果。作因已而灭者。则因灭已而果生。是果则无因。是事不然。何以故。现见一切果。无有无因生者。是故汝说因不与果作因已而灭亦有果生者。是事不然。问曰。众缘合时而有果生者。有何咎。答曰</p>
<p>　若众缘合时　　而有果生者</p>
<p>　生者及可生　　则为一时俱　</p>
<p>若众缘合时有果生者。则生者可生即一时俱。但是事不尔何以故。如父子不得一时生。是故汝说众缘合时有果生者。是事不然。问曰。若先有果生。而后众缘合。有何咎。答曰</p>
<p>　若先有果生　　而后众缘合</p>
<p>　此即离因缘　　名为无因果　</p>
<p>若众缘未合。而先有果生者。是事不然。果离因缘故。则名无因果。是故汝说众缘未合时先有果生者。是事则不然。问曰。因灭变为果者。有何咎。答曰</p>
<p>　若因变为果　　因即至于果</p>
<p>　是则前生因　　生已而复生　</p>
<p>因有二种。一者前生。二者共生。若因灭变为果。是前生因应还更生。但是事不然。何以故。已生物不应更生。若谓是因即变为果。是亦不然。何以故。若即是不名为变。若变不名即是。问曰。因不尽灭但名字灭。而因体变为果。如泥团变为瓶。失泥团名而瓶名生。答曰。泥团先灭而有瓶生。不名为变。又泥团体不独生。瓶盆瓮等皆从泥中出。若泥团但有名。不应变为瓶。变名如乳变为酪。是故汝说因名虽灭而变为果。是事不然。问曰。因虽灭失而能生果。是故有果。无如是咎。答曰</p>
<p>　云何因灭失　　而能生于果</p>
<p>　又若因在果　　云何因生果　</p>
<p>若因灭失已。云何能生果。若因不灭而与果合。何能更生果。问曰。是因遍有果而果生。答曰</p>
<p>　若因遍有果　　更生何等果</p>
<p>　因见不见果　　是二俱不生　</p>
<p>是因若不见果。尚不应生果。何况见。若因自不见果。则不应生果。何以故。若不见果。果则不随因。又未有果。云何生果若因先见果。不应复生。果已有故。复次</p>
<p>　若言过去因　　而于过去果</p>
<p>　未来现在果　　是则终不合</p>
<p>　若言未来因　　而于未来果</p>
<p>　现在过去果　　是则终不合</p>
<p>　若言现在因　　而于现在果</p>
<p>　未来过去果　　是则终不合　</p>
<p>过去果不与过去未来现在因合。未来果不与未来现在过去因合。现在果不与现在未来过去因合。如是三种果。终不与过去未来现在因合。复次</p>
<p>　若不和合者　　因何能生果</p>
<p>　若有和合者　　因何能生果　</p>
<p>若因果不和合则无果。若无果云何因能生果。若谓因果和合时因能生果者。是亦不然。何以故。若果在因中。则因中已有果。云何而复生。复次</p>
<p>　若因空无果　　因何能生果</p>
<p>　若因不空果　　因何能生果　</p>
<p>若因无果者。以无果故因空。云何因生果。如人不怀妊。云何能生子。若因先有果。已有果故不应复生。复次今当说果</p>
<p>　果不空不生　　果不空不灭</p>
<p>　以果不空故　　不生亦不灭</p>
<p>　果空故不生　　果空故不灭</p>
<p>　以果是空故　　不生亦不灭　</p>
<p>果若不空。不应生不应灭。何以故。果若因中先决定有。更不须复生。生无故无灭。是故果不空故。不生不灭。若谓果空故有生灭。是亦不然。何以故。果若空。空名无所有。云何当有生灭。是故说果空故不生不灭。复次今以一异破因果</p>
<p>　因果是一者　　是事终不然</p>
<p>　因果若异者　　是事亦不然</p>
<p>　若因果是一　　生及所生一</p>
<p>　若因果是异　　因则同非因</p>
<p>　若果定有性　　因为何所生</p>
<p>　若果定无性　　因为何所生</p>
<p>　因不生果者　　则无有因相</p>
<p>　若无有因相　　谁能有是果</p>
<p>　若从众因缘　　而有和合生</p>
<p>　和合自不生　　云何能生果</p>
<p>　是故果不从　　缘合不合生</p>
<p>　若无有果者　　何处有合法　</p>
<p>是众缘和合法。不能生自体。自体无故云何能生果。是故果不从缘合生。亦不从不合生。若无有果者。何处有合法</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>