<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论卷第三</p>
<p>　　　　龙树菩萨造梵志青目释</p>
<p>　　　　姚秦三藏鸠摩罗什译</p>
<p>　　观有无品第十五(十一偈)</p>
<p>问曰。诸法各有性。以有力用故。如瓶有瓶性布有布性。是性众缘合时则出。答曰</p>
<p>　众缘中有性　　是事则不然</p>
<p>　性从众缘出　　即名为作法　</p>
<p>若诸法有性。不应从众缘出。何以故。若从众缘出。即是作法无有定性。问曰。若诸法性从众缘作。有何咎。答曰</p>
<p>　性若是作者　　云何有此义</p>
<p>　性名为无作　　不待异法成　</p>
<p>如金杂铜则非真金。如是若有性则不须众缘。若从众缘出当知无真性。又性若决定。不应待他出。非如长短彼此无定性故待他而有。问曰。诸法若无自性。应有他性。答曰</p>
<p>　法若无自性　　云何有他性</p>
<p>　自性于他性　　亦名为他性　</p>
<p>诸法性众缘作故。亦因待成故无自性。若尔者。他性于他亦是自性。亦从众缘生相待故。亦无无故。云何言诸法从他性生。他性亦是自性故。问曰。若离自性他性有诸法。有何咎。答曰</p>
<p>　离自性他性　　何得更有法</p>
<p>　若有自他性　　诸法则得成　</p>
<p>汝说离自性他性有法者。是事不然。若离自性他性则无有法何以故。有自性他性法则成。如瓶体是自性依物是他性。问曰。若以自性他性破有者。今应有无。答曰</p>
<p>　有若不成者　　无云何可成</p>
<p>　因有有法故　　有坏名为无　</p>
<p>若汝已受有不成者。亦应受无亦无。何以故。有法坏败故名无。是无因有坏而有。复次</p>
<p>　若人见有无　　见自性他性</p>
<p>　如是则不见　　佛法真实义　</p>
<p>若人深着诸法。必求有见。若破自性则见他性。若破他性则见有。若破有则见无。若破无则迷惑。若利根着心薄者。知灭诸见安隐故。更不生四种戏论。是人则见佛法真实义。是故说上偈。复次</p>
<p>　佛能灭有无　　如化迦旃延</p>
<p>　经中之所说　　离有亦离无　</p>
<p>删陀迦旃延经中。佛为说正见义离有离无。若诸法中少决定有者。佛不应破有无。若破有则人谓为无。佛通达诸法相故。说二俱无。是故汝应舍有无见。复次</p>
<p>　若法实有性　　后则不应异</p>
<p>　性若有异相　　是事终不然　</p>
<p>若诸法决定有性。终不应变异。何以故。若定有自性。不应有异相。如上真金喻。今现见诸法有异相故。当知无有定相。复次</p>
<p>　若法实有性　　云何而可异</p>
<p>　若法实无性　　云何而可异　</p>
<p>若法定有性。云何可变异。若无性则无自体。云何可变异。复次</p>
<p>　定有则着常　　定无则着断</p>
<p>　是故有智者　　不应著有无　</p>
<p>若法定有有相。则终无无相。是即为常。何以故。如说三世者。未来中有法相。是法来至现在。转入过去。不舍本相。是则为常。又说因中先有果。是亦为常。若说定有无。是无必先有今无。是则为断灭。断灭名无相续。因由是二见。即远离佛法。问曰。何故因有生常见。因无生断见。答曰</p>
<p>　若法有定性　　非无则是常</p>
<p>　先有而今无　　是则为断灭　</p>
<p>若法性定有。则是有相非无相。终不应无。若无则非有。即为无法。先已说过故。如是则堕常见。若法先有。败坏而无者。是名断灭。何以故。有不应无故。汝谓有无各有定相故。若有断常见者。则无罪福等破世间事是故应舍</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>