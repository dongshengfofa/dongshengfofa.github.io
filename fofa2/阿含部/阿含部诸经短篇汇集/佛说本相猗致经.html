<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说本相猗致经<br>
<br>
　　　　后汉安息国三藏安世高译<br>
<br>
<br>
闻如是。一时佛在舍卫国祇树给孤独园。佛便告比丘。本有爱不见不了。今见有从有爱。设是本有爱无有今为有。今见分明。从是本因缘。令致有爱。有爱比丘从致有本。不为无有本。何等为比丘从有爱致本。谓为痴<br>
<br>
痴亦比丘有从致本不为无有本。何等为比丘痴有本从致。谓为五盖<br>
<br>
五盖比丘亦从有本致。不为无有本。何等为比丘五盖从有致。谓为三恶行。三恶行比丘亦有本从致。不为无有本。何等为比丘三恶行本从致。谓为不摄根<br>
<br>
不摄根比丘亦有本从致。不为无有本。何等为比丘不摄根从致。谓非本念故<br>
<br>
非本念比丘亦有本从致。不为无有本。何等为比丘非本念从致。谓不信故<br>
<br>
不信比丘亦有本从致。不为无有本。何等为比丘不信本从致。谓恶非法闻故<br>
<br>
非法闻比丘亦有本从致。不为无有本。何等为比丘非法闻本从致。谓非贤者人事<br>
<br>
非贤者亦有本从致。不为无有本。何等为比丘非贤者从致。谓非贤者人共会乐<br>
<br>
如是比丘已不贤者聚会满。令不贤者事满。已不贤者事满。令非法满。已非法满。令不信满。已不信满。令非本念满。已非本念满。令不摄根满。已不摄根满。令三恶行犯法满。已三恶行犯法满。令五盖满。已五盖满。令痴满。已痴满。令有世间爱满。如是爱乐满稍转稍转猗增有<br>
<br>
度世智慧解脱亦有本。不为无有本。何等为度世智慧解脱本。谓七觉意为本<br>
<br>
七觉意从有本。不为无有本。何等为七觉意从有本。谓为四意止<br>
<br>
四意止从有本。不为无有本。何等为比丘四意止从有本。谓三清净行<br>
<br>
三清净比丘亦有本从行。不为无有本。何等为比丘三清净有本。谓为守摄根<br>
<br>
守摄根亦有本。不为无有本。何等为比丘守摄根有本。谓为本念故<br>
<br>
本念比丘亦有本。不为无有本。何等为比丘本念本。谓为信本<br>
<br>
信本比丘亦有本。不为无有本。何等为比丘信本有本。谓闻法经本<br>
<br>
闻法经亦有本。不为无有本。何等为闻法经本。谓事贤者本<br>
<br>
事贤者亦有本。不为无有本。何等为事贤者有本。谓贤者聚本<br>
<br>
如是比丘。聚贤者能得事贤者。已事贤者。便闻法言。已闻法言。便致信本。已致信本。便得念本。已得念本。便摄守根。已摄守根。便得三清净。已有三清净。便得四意止。已得四意止本。便有七觉意。已有七觉意。便有无为解脱得度世。如是解脱度世。转转本。令得度世。佛说如是。弟子受行。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>