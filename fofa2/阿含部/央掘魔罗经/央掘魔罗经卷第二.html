<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>央掘魔罗经卷第二<br>
<br>
　　　　宋天竺三藏求那跋陀罗译<br>
<br>
尔时娑婆世界主梵天王。放大光明照舍卫国。一心合掌顶礼佛足。供养如来及央掘魔罗已。而说偈言<br>
<br>
　奇哉我今见大战　　如二雄猛师子斗<br>
　奇哉调御天人师　　如来善调央掘魔<br>
　譬如毒蛇见咒师　　吹气放毒不怖畏<br>
　师即调伏令寂静　　三界大师亦如是<br>
　调伏凶恶央掘魔　　我今稽首三界医<br>
　大神通力不思议　　我今稽首自在王<br>
　大天所建甚奇特　　以法建立央掘魔<br>
　所为最胜无可譬　　是故名曰无譬尊<br>
　央掘魔今为胜业　　住戒调伏极寂静<br>
　身心安隐无所畏　　犹如自性真金色<br>
　纯净极妙阎浮金　　唯愿如来哀受施<br>
　令央掘魔服天衣　　当令我得大菩提<br>
　彼服此衣护梵行　　究竟清净心不动　<br>
<br>
尔时央掘魔罗谓梵王言。汝是何人多言两舌。言央掘魔罗习近我衣久持梵行。而见毁辱汝是恶梵非梵梵像。汝蚊蚋来所言梵者。梵有何义。云何名为世间梵业。我岂服习蚊蚋之衣而修梵行。我亦不作佣作之人。我亦不能随他所欲。我亦不为负债之人。如申头罗(申头罗者外国幻人作飞人戏令空中来去往返至速)速往速反。汝小蚊蚋亦复如是。往受梵乐还来堕此。不知菩萨受生真实功德。非法为法。如汝等辈不觉生死迷惑轮转。呜呼梵天。汝真知善恶言。央掘魔罗大作恶业。汝蚊蚋恶梵为何所知。应当修学菩萨所行。尔时梵王答央掘魔罗言。汝现杀人一千少一。今犹见汝强梁不息。乃至雕鹫不敢近。汝此非强梁者。何处更有真强梁耶。此非恶魔者。何处更有真恶魔耶。央掘魔罗。汝莫放逸。所作恶业方便除灭。善哉如来真为大悲。乃能度此央掘魔罗等凶暴众生<br>
<br>
尔时央掘魔罗谓梵王言。恶梵蚊蚋汝将何去。汝复当于何处迷转。不知善恶众生死堕恶道。譬如有人行至丛林。夜见树上有萤火虫惊怖而还。语城中人言彼林被烧。时有众人俱往视之。见是萤火知非林烧。今汝恶梵亦复如是。唱言我痴。而自欺诳及欺余人。汝及余人后自当知是幻积聚。譬如痴人行至丛林见无忧树华。谓呼是火恐怖而归。还入城中告众人言。彼林被烧。众人往见知非是火。汝小蚊蚋亦复如是。汝及余人后自当知善及不善。亦自当知是幻积聚。莫复更出此不实言。汝当默然勿学妄语<br>
<br>
尔时护世四王来诣佛所。大供养佛及央掘魔。设供养已。即向如来及央掘魔罗。而说偈言<br>
<br>
　奇哉甚希有　　世雄今大战<br>
　问答第一义　　慧光除痴冥<br>
　奇哉善调御　　无上天人师<br>
　是故无量力　　号名为如来<br>
　第一钵昙摩　　清净柔软足<br>
　尘水所不污　　是故稽首礼<br>
　我今归依佛　　一心请所愿<br>
　当令央掘魔　　受用我等钵<br>
　央掘魔今好　　犹如空中月<br>
　央掘魔庄严　　净戒光圆满　<br>
<br>
尔时央掘魔罗谓四天王言。汝是何等蚊蚋小虫。护世护世而自贡高。唱言我当施汝天钵。而见毁辱。汝等且待观我难事。须臾自见执持瓦器。何用如是放逸钵为。而以护世高自称举。名护世者。谓能调伏诸恶象类。非护世间护真实法。名为护世。譬如有人闻俱耆罗声。又见其形。寻复见乌而生迷惑。作是说言。俱耆罗俱耆罗。汝等如是。非法为法守护非法。如彼见乌谓俱耆罗。汝应护法莫护世间。蚊蚋四王且各默然<br>
<br>
尔时恶魔波旬来诣佛所。供养佛已却住一面。向央掘魔罗而说偈言<br>
<br>
　汝今速出家　　欺诳入我城<br>
　我亦不念汝　　且令出泥犁　<br>
<br>
尔时央掘魔罗。以偈答曰<br>
<br>
　远去贼狗魔　　蚊蚋无畏说<br>
　及未被五系　　波旬宜速去<br>
　莫令我须臾　　左脚蹴弊狗<br>
　若空无我时　　自恣游宫殿<br>
　如金翅鸟王　　处在须弥顶<br>
　下观大海中　　诸龙共游戏<br>
　菩萨金翅王　　游戏泥犁上<br>
　快饮解脱水　　俯观苦众生<br>
　贼狗魔默然　　谛听甘露法<br>
　然后还天上　　随意恣所欲　<br>
<br>
尔时摩醯首罗神。为如来及央掘魔罗。设大供养已却住一面。欣敬交至以偈叹言<br>
<br>
　我今礼尊足　　欣敬说伽陀<br>
　如来妙色身　　譬如优钵罗<br>
　齿白拘牟头　　目净千叶华<br>
　智慧无染污　　净踰分陀利<br>
　奇哉央掘魔　　殊胜甚希有<br>
　住在凡夫地　　而能降伏魔<br>
　当速成正觉　　普救诸世间　<br>
<br>
尔时央掘魔罗。以偈答言<br>
<br>
　汝是何卑趣　　妄称摩醯罗<br>
　假名为自在　　非真自在王<br>
　汝今云何知　　我住凡夫地<br>
　长牙毗舍遮　　宜速答所问<br>
　形色尚丑陋　　有如癞病人<br>
　而为诸世间　　广说治癞方<br>
　自病不能救　　安能疗他疾<br>
　今汝小蚊蚋　　痴惑亦复然<br>
　不知自趣性　　云何知他心<br>
　而言央掘魔　　住在凡夫地<br>
　汝不应灌顶　　副他自在王<br>
　无知且默然　　须臾自当见　<br>
<br>
尔时如来所依坐树。其树有神。见央掘魔罗心生敬信。以偈叹言<br>
<br>
　疾来央掘魔　　勇慧坚固士<br>
　今请服法衣　　供施汝初饭<br>
　施汝及如来　　当得第一果　<br>
<br>
尔时央掘魔罗。以偈答言<br>
<br>
　如来未曾食　　声闻亦复然<br>
　汝今为施谁　　速说决所疑　<br>
<br>
尔时树神。以偈难言<br>
<br>
　如来常饭食　　声闻亦复然<br>
　坚固欲出家　　不应作妄语<br>
　应当舍虚伪　　谄曲非清净<br>
　若人越一法　　是即为妄语<br>
　不度于他世　　无恶而不造　<br>
<br>
尔时央掘魔罗。以偈答言<br>
<br>
　汝是卑下姓　　今欲何所说<br>
　汝且自观察　　女人佛所毁<br>
　世间谁妄语　　谁为真实说<br>
　谁世间贪食　　谁世间病死<br>
　如来悉具足　　大我实功德<br>
　众生不能知　　是则为妄语<br>
　不食而言食　　是则为妄语<br>
　彼尚无出家　　况复受具足<br>
　不知隐覆说　　是则为妄语<br>
　彼尚无出家　　况复受具足<br>
　我不越一法　　而汝越无量<br>
　速向天中天　　悔除虚妄语　<br>
<br>
尔时树神。以偈难言<br>
<br>
　汝以何因缘　　说我是卑趣<br>
　未离毗舍遮　　何能知男女　<br>
<br>
尔时央掘魔罗。以偈答言<br>
<br>
　譬如转轮王　　珍宝庄严座<br>
　臭狗暂卧上　　还至不净处<br>
　汝以卑陋性　　暂游方便法<br>
　还复处女身　　纵心五欲乐<br>
　汝今应方便　　速舍女狗身<br>
　莫取男女相　　当修空寂法<br>
　修习空法已　　疾得男子性　<br>
<br>
尔时尊者舍利弗大目犍连。犹如鹅王。以神通力乘虚而来。来至佛所顶礼佛足却住一面。见央掘魔罗心生随喜。时大目连以偈叹言<br>
<br>
　超哉勇慧士　　善修殊胜业<br>
　宜速随佛去　　出家修净戒<br>
　与诸梵行者　　乘虚至祇园<br>
　愿佛时哀许　　出家受具足<br>
　普令诸世间　　一切共瞻仰<br>
　陵虚犹鹅王　　明净如满月　<br>
<br>
尔时央掘魔罗。以偈问曰<br>
<br>
　云何世神通　　云何神通本<br>
　神力第一尊　　速说断我疑　<br>
<br>
尔时大目犍连。以偈答言<br>
<br>
　若人修净舍　　常施履屣乘<br>
　比丘持净戒　　远离不习近<br>
　如是二因缘　　疾获神通力　<br>
<br>
尔时央掘魔罗。复说偈言<br>
<br>
　呜呼大目连　　修习蚊蚋行<br>
　不能分别知　　第一真实通<br>
　蚊蚋乘虚来　　无知宜默然<br>
　常行自他利　　愿速安众生<br>
　如是修方便　　疾获上神通<br>
　安慰说法者　　或时遭苦难<br>
　舍身为救护　　疾获上神通<br>
　我今当速行　　广度诸群生<br>
　至于只陀林　　当得大神通<br>
　如是无限量　　所谓摩诃衍<br>
　无量复无边　　所谓诸如来　<br>
<br>
尔时央掘魔罗说此偈已。即复说偈问舍利弗言<br>
<br>
　云何舍利弗　　世间大智慧<br>
　智慧从何生　　速说决所疑　<br>
<br>
尔时舍利弗。以偈答言<br>
<br>
　善护持五戒　　能成大智慧<br>
　命终更受身　　智慧常俱生<br>
　名闻远流布　　智慧不倾动　<br>
<br>
尔时央掘魔罗。复说偈言<br>
<br>
　佛说常不灭　　从是生大慧<br>
　佛说大智慧　　从是说法生<br>
　呜呼舍利弗　　修习蚊蚋行<br>
　不能分别知　　真实智慧义<br>
　陋哉蚊蚋慧　　无知宜默然　<br>
<br>
尔时尊者阿难来诣佛所。顶礼佛足却住一面。见央掘魔罗心生随喜。以偈叹言<br>
<br>
　善哉央掘魔　　已修殊胜业<br>
　我今发随喜　　速通九部经　<br>
<br>
尔时央掘魔罗。以偈问言<br>
<br>
　如来称叹汝　　多闻最第一<br>
　云何世多闻　　多闻从何生　<br>
<br>
尔时阿难。以偈答言<br>
<br>
　诵习九部经　　离悭为人说<br>
　从是获多闻　　总持不思议　<br>
<br>
尔时央掘魔罗。复说偈言<br>
<br>
　叹说诸如来　　毕竟常不灭<br>
　是名为世间　　第一最多闻<br>
　呜呼阿难陀　　修习蚊蚋行<br>
　不能分别知　　多闻所入闻<br>
　陋哉蚊蚋持　　无知宜默然　<br>
<br>
尔时尊者罗睺罗来诣佛所。顶礼佛足却住一面。见央掘魔罗心生随喜。以偈叹言<br>
<br>
　善哉央掘魔　　已修胜功德<br>
　我今发随喜　　敬戒速受持　<br>
<br>
尔时央掘魔罗。以偈问言<br>
<br>
　如来称叹汝　　恭敬戒第一<br>
　云何为世间　　恭敬于净戒<br>
　汝是佛爱子　　速说决我疑　<br>
<br>
尔时罗睺罗。以偈答言<br>
<br>
　一切佛所说　　专心恭敬持<br>
　是则为世间　　第一恭敬戒　<br>
<br>
尔时央掘魔罗。复说偈言<br>
<br>
　若说诸如来　　世间第一常<br>
　是名为世间　　最上恭敬戒<br>
　呜呼罗睺罗　　修习蚊蚋行<br>
　不能知第一　　真实恭敬戒<br>
　陋哉蚊蚋敬　　无知宜默然　<br>
<br>
尔时尊者阿那律来诣佛所。顶礼佛足却住一面。见央掘魔罗心生随喜。以偈叹言<br>
<br>
　奇哉央掘魔　　善修殊胜业<br>
　我今发随喜　　不久得天眼　<br>
<br>
尔时央掘魔罗。以偈问言<br>
<br>
　如来称叹汝　　天眼最第一<br>
　云何世天眼　　天眼云何生<br>
　汝今当速说　　决断我所疑　<br>
<br>
尔时阿那律。以偈答言<br>
<br>
　常好施灯明　　说法闻化人<br>
　由是获天眼　　洞视无障碍　<br>
<br>
尔时央掘魔罗。复说偈言<br>
<br>
　如来深法藏　　精勤方便说<br>
　显示不隐覆　　究竟最胜眼<br>
　呜呼阿那律　　修习蚊蚋行<br>
　不能知出生　　天眼胜方便<br>
　陋哉蚊蚋眼　　无知宜默然　<br>
<br>
尔时尊者沙门陀娑来诣佛所。顶礼佛足却住一面。见央掘魔罗心生随喜。以偈叹言<br>
<br>
　奇哉央掘魔　　善修殊胜业<br>
　我今发随喜　　宜应修忍辱　<br>
<br>
尔时央掘魔罗。以偈问言<br>
<br>
　云何为世间　　成就第一忍<br>
　云何生忍辱　　速说决所疑　<br>
<br>
尔时沙门陀娑。以偈答言<br>
<br>
　栴檀涂右臂　　利刀斩左手<br>
　等心不倾动　　能生最上忍<br>
　是则名世间　　堪忍上调伏　<br>
<br>
尔时央掘魔罗。复说偈言<br>
<br>
　若说如来藏　　显示诸世间<br>
　无知恶邪见　　舍我须无我<br>
　言是佛正法　　闻彼说不怖<br>
　离慢舍身命　　广说如来藏<br>
　是名为世间　　堪忍上调伏<br>
　呜呼沙门陀　　修习蚊蚋行<br>
　不能知出生　　最上忍方便<br>
　蚊蚋亦堪耐　　饥渴寒热苦<br>
　陋哉蚊蚋忍　　无知宜默然　<br>
<br>
尔时尊者满愿子来诣佛所。顶礼佛足却住一面。见央掘魔罗心大欢喜。以偈叹言<br>
<br>
　善哉修胜业　　我今发随喜<br>
　为一切众生　　安慰演说法　<br>
<br>
尔时央掘魔罗。以偈问言<br>
<br>
　如来称叹汝　　说法中第一<br>
　云何说法者　　云何为知义<br>
　唯愿说法上　　时为决所疑　<br>
<br>
尔时满愿子。以偈答言<br>
<br>
　诸佛及声闻　　圣所不得法<br>
　正觉善通达　　广为众生说　<br>
<br>
此说有何义。谓过去一切诸佛。于一切法中极方便求。不得众生界及我人寿命。现在未来一切诸佛及三世一切声闻缘觉。于一切法中极方便求亦悉不得。我亦如是为众生说。离众生界我人寿命。说无我法说空法。如是说法<br>
<br>
尔时央掘魔罗。谓满愿子言。呜呼满愿。修蚊蚋行不知说法。哀哉蚊蚋无知默然。不知如来隐覆之说。谓法无我。堕愚痴灯如蛾投火。诸佛如来所不得者。谓过去一切诸佛世尊。于一切众生所极方便求无如来藏不可得。现在一切诸佛世尊。于一切众生所极方便求无我性不可得。未来一切诸佛世尊。于一切众生所极方便求无自性不可得。三世一切声闻缘觉。于一切众生所极方便求无如来藏亦不可得。此是如来偈之正义<br>
<br>
复次诸佛如来所不得者。谓过去一切诸佛世尊。于一切法极方便求世间之我。如拇指粳米麻麦芥子。青黄赤白方圆长短。如是等比种种相貌。或言在心。或脐上下。或言头目及诸身分。或言遍身犹如津液。如是无量种种妄想。如世俗修我。亦言常住安乐苏息。如是比我一切诸佛及声闻缘觉。悉皆不得正觉彼法为众生说。此是如来偈之正义。非如汝向妄想所说。复次诸佛如来所不得者。谓过去一切诸佛世尊。极方便求如来之藏作不可得。如来性是无作。于一切众生中无量相好清净庄严。现在一切诸佛世尊。极方便求如来之藏作不可得。如来性是无作。于一切众生中无量相好清净庄严。未来一切诸佛世尊。极方便求如来之藏作不可得。无作是如来性。于一切众生中无量相好清净庄严。三世一切声闻缘觉。有如来藏而眼不见。应说因缘。如罗睺罗敬重戒故。极视净水见虫不了。为是虫为非虫为是微尘耶。久久谛观渐见细虫。十地菩萨亦复如是。于自身中观察自性起如是如是无量诸性种种异见。如来之藏如是难入。安慰说者亦复甚难。谓于恶世极炽然时。不惜身命而为众生说如来藏。是故我说诸菩萨摩诃萨人中之雄即是如来。如阿那律天眼第一。真实明见空中鸟迹。与肉眼者俱共游行。彼肉眼者所不能见。信阿那律知有鸟迹。肉眼愚夫声闻缘觉。信佛经说有如来藏。云何能见佛境界性。声闻缘觉尚由他信。云何生盲凡夫而能自知不从他受<br>
<br>
我闻先佛称说此地。于劫初时有四种味。彼时众生食四味者于今食土。以久习故今犹不舍。曾于过去诸如来所修如来藏者。亦复如是。久修习故。今犹信乐长夜修习报如来恩又于未来说法者所闻如来藏。闻已信乐。如彼食土。非余众生。彼信乐者。是如来子报如来恩。譬如鷍鸟从久远来无有惭愧不报恩养。以宿习故今犹不舍。彼诸众生亦复如是。过去世时无有惭愧。已无惭愧今无惭愧当无惭愧。闻如来藏不生信乐。已不信乐今不信乐当不信乐。譬如猿猴形极丑陋。常多惊怖其心躁动如水涌波。以宿习故今犹不息。彼诸众生亦复如是。去来现在心常轻躁。闻如来藏不生信乐。如鸱鸺鸟昼盲夜见好闇恶明。彼诸众生亦复如是。好邪恶正不乐见佛及如来藏。去来现在不生信乐。如彼鸱鸺好闇恶明。如人长夜修习邪见。染诸外道不正之说以宿习故今犹不舍。彼诸众生亦复如是。久习无我隐覆之教。如彼凡愚染诸邪说。去来现在不解密教。闻如来藏不生信乐非余众生。若人过去曾值诸佛。供养奉事闻如来藏。于弹指顷蹔得听受。缘是善业诸根纯熟。所生殊胜富贵自在。是诸众生今犹纯熟。所生殊胜富贵自在。由彼往昔曾值诸佛蹔得听闻如来藏故。于未来世闻如来藏。当复信乐如说修行。诸根纯熟富贵自在。色力具足智慧明达。梵音清净莫不爱乐。或作转轮圣王。或为王子。或为大臣。贤德具足离诸慢恣。降伏睡眠精勤修学无诸放逸。及余功德悉皆成就。或为释梵护世四王。斯由曾闻如来之藏功德所致。身常安隐无病无恼。寿命延长人所爱敬。具足听闻如来常住大般涅槃甘露之法。坚固安隐久住世间。随顺世间而共娱乐。知诸如来不从欲生。广为世间开示演说。以此智慧功德利益。在所生处子孙众多父母长寿。常受人天一切快乐。族姓殊胜悉皆具足。斯由闻知一切众生悉有如来常住藏故。未来现在天上人中。一切快乐常得具足。由闻如来常住藏故。若彼众生去来现在。于五趣中支节不具。轮转生死受一切苦。斯由轻慢如来藏故。若诸众生历事诸佛亲近供养。乃能得闻如来之藏。信乐听受不起诽谤。若能如实安慰说者。当如是人即是如来。若诸众生多背诸佛者。闻如来藏则生诽谤。彼诸众生自烧种子。呜呼苦哉苦哉。不信之人于三世中甚可哀愍。诸说法者。应如是说称扬如来常住真实。若说法者不如是说。是则弃舍如来之藏。是人不应处师子座。如旃陀罗不应服乘大王御象。一切诸佛极方便求如来之藏生不可得。不生是佛性。于一切众生所。无量相好清净庄严。一切诸佛极方便求自性不实不可得。真实性是佛性。于一切众生所。无量相好清净庄严。一切诸佛极方便求自性无常不可得。常性是佛性。于一切众生所。无量相好清净庄严。一切诸佛极方便求如来之藏无恒不可得。恒性是佛性。于一切众生所无量相好清净庄严。一切诸佛极方便求如来之藏变易不可得。不变易性是佛性。于一切众生所无量相好清净庄严。一切诸佛极方便求如来之藏不寂静不可得。寂静性是佛性。于一切众生所无量相好清净庄严。一切诸佛极方便求如来之藏坏不可得。不坏性是佛性。于一切众生所无量相好清净庄严。一切诸佛极方便求如来之藏破不可得。不破性是佛性。于一切众生所无量相好清净庄严。一切诸佛极方便求如来之藏病不可得。无病性是佛性。于一切众生所无量相好清净庄严。一切诸佛极方便求如来之藏老死不可得。不老死性是佛性。于一切众生所无量相好清净庄严。一切诸佛极方便求如来之藏垢不可得。无垢性是佛性。于一切众生所无量相好清净庄严。如油杂水不可得。如是无量烦恼覆如来性。佛性杂烦恼者无有是处。而是佛性烦恼中住。如瓶中灯瓶破则现。瓶者谓烦恼。灯者谓如来藏。说如来藏者。或是如来或是菩萨或是声闻。能演说者随其所堪。或有烦恼或无烦恼。满愿当知。我说是人即是正觉。能破受者亿烦恼瓶。然后则能自见其性。犹如掌中见阿摩勒果。譬如日月密云所覆光明不现。云翳既除光明显照。如来之藏亦复如是。烦恼所覆性不明显。出离烦恼大明普照。佛性明净犹如日月。哀哉满愿。修蚊蚋行不知说法。宜嘿疾去<br>
<br>
尔时孙陀罗难陀来诣佛所。稽首佛足却住一面。见央掘魔罗心生随喜。以偈叹言<br>
<br>
　善哉央掘魔　　已修殊胜业<br>
　宜应方便求　　如来妙色身　<br>
<br>
尔时央掘魔罗。以偈问言<br>
<br>
　世尊称叹汝　　端政最第一<br>
　云何为世间　　端政最殊特<br>
　何因得端政　　时说决所疑　<br>
<br>
尔时孙陀罗难陀。以偈答言<br>
<br>
　澡手合十指　　顶礼佛舍利<br>
　常供养病人　　从是致端政　<br>
<br>
尔时央掘魔罗。复说偈言<br>
<br>
　佛身无筋骨　　云何有舍利<br>
　如来离舍利　　胜方便法身<br>
　如来不思议　　未信令信乐<br>
　故以巧方便　　示现有舍利<br>
　方便留舍利　　是则诸佛法<br>
　世间从本来　　供养梵自在<br>
　天子及天女　　种种诸形像<br>
　以彼非归依　　建立舍利塔<br>
　若有诸众生　　解知是方便<br>
　因此方便智　　获致端政色<br>
　非如汝先说　　妄想端政因<br>
　呜呼孙陀罗　　不知妙色门<br>
　蚊蚋色具足　　无知宜默然　<br>
<br>
尔时尊者优波离来诣佛所。稽首佛足却住一面。见央掘魔罗心生随喜。以偈叹言<br>
<br>
　奇哉央掘魔　　已修殊胜业<br>
　我今发随喜　　汝当修净律　<br>
<br>
尔时央掘魔罗。以偈问言<br>
<br>
　如来称叹汝　　持律中第一<br>
　云何善持律　　速说决所疑　<br>
<br>
尔时优波离。以偈答言<br>
<br>
　一切恶莫作　　诸善悉奉行<br>
　方便修净心　　是则善持律　<br>
<br>
尔时央掘魔罗。复说偈言<br>
<br>
　坏法毁禁戒　　非律恶比丘<br>
　应当夺六物　　一切资生具<br>
　逼迫加罚黜　　方便令调伏<br>
　梵行所应用　　斯非破戒物<br>
　譬如大国王　　所宝护身刀<br>
　若在屠脍舍　　法应强夺取<br>
　帝王所珍器　　不应属恶人<br>
　如是梵行者　　所应受畜物<br>
　不属坏法人　　是故还摄取<br>
　是则名世间　　第一善持律<br>
　不犯突吉罗　　亦非非威仪<br>
　如是持律者　　具足如来教<br>
　如来视一切　　犹如罗睺罗<br>
　呜呼优波离　　修习蚊蚋行<br>
　不解善持律　　无知宜默然　<br>
<br>
尔时文殊师利法王子来诣佛所。稽首佛足却住一面。见央掘魔罗心生随喜。以偈叹言<br>
<br>
　善哉央掘魔　　已修殊胜业<br>
　今当修大空　　诸法无所有　<br>
<br>
尔时央掘魔罗。以偈问言<br>
<br>
　文殊法王子　　汝见空第一<br>
　云何为世间　　善见空寂法<br>
　空空有何义　　时说决所疑　<br>
<br>
尔时文殊师利。以偈答言<br>
<br>
　诸佛如虚空　　虚空无有相<br>
　诸佛如虚空　　虚空无生相<br>
　诸佛如虚空　　虚空无色相<br>
　法犹如虚空　　如来妙法身<br>
　智慧如虚空　　如来大智身<br>
　如来无碍智　　不执不可触<br>
　解脱如虚空　　虚空无有相<br>
　解脱则如来　　空寂无所有<br>
　汝央掘魔罗　　云何能了知　<br>
<br>
尔时央掘魔罗。复说偈言<br>
<br>
　譬如有愚夫　　见雹生妄想<br>
　谓是琉璃珠　　取已执持归<br>
　置之瓶器中　　守护如真宝<br>
　不久悉融消　　空想默然住<br>
　于余真琉璃　　亦复作空想<br>
　文殊亦如是　　修习极空寂<br>
　常作空思惟　　破坏一切法<br>
　解脱实不空　　而作极空想<br>
　犹如见雹消　　滥坏余真实<br>
　汝今亦如是　　滥起极空想<br>
　见于空法已　　不空亦谓空<br>
　有异法是空　　有异法不空<br>
　一切诸烦恼　　譬如彼雨雹<br>
　一切不善坏　　犹如雹融消<br>
　如真琉璃宝　　谓如来常住<br>
　如真琉璃宝　　谓是佛解脱<br>
　虚空色是佛　　非色是二乘<br>
　解脱色是佛　　非色是二乘<br>
　云何极空相　　而言真解脱<br>
　文殊宜谛思　　莫不分别想<br>
　譬如空聚落　　川竭瓶无水<br>
　非无彼诸器　　中虚故名空<br>
　如来真解脱　　不空亦如是<br>
　出离一切过　　故说解脱空<br>
　如来实不空　　离一切烦恼<br>
　及诸天人阴　　是故说名空<br>
　呜呼蚊蚋行　　不知真空义<br>
　外道亦修空　　尼干宜默然　<br>
<br>
尔时文殊师利。以偈问言<br>
<br>
　汝央掘魔罗　　以何因缘故<br>
　恐迫声闻众　　轻蔑诸佛子<br>
　纵意肄凶暴　　虓譀如猛虎<br>
　谁是蚊蚋行　　出是恶音声　<br>
<br>
尔时央掘魔罗。以偈答曰<br>
<br>
　譬如贫怯士　　游行旷野中<br>
　卒闻猛虎气　　恐怖急驰走<br>
　声闻缘觉人　　不知摩诃衍<br>
　趣闻菩萨香　　恐怖亦如是<br>
　譬如师子王　　处在山岩中<br>
　游步纵鸣吼　　余兽悉恐怖<br>
　如是人中雄　　菩萨师子吼<br>
　一切声闻众　　及诸缘觉兽<br>
　长夜习无我　　迷于隐覆教<br>
　设我野干鸣　　一切莫能报<br>
　况复能听闻　　无等师子吼　<br>
<br>
尔时文殊师利。以偈问言<br>
<br>
　汝是小蚊蚋　　兴造诣恶行<br>
　如汝是菩萨　　何处更有魔<br>
　呜呼世间人　　不能自觉知<br>
　不自省己过　　但见他人恶<br>
　汝央掘魔罗　　为作几许罪　<br>
<br>
尔时央掘魔罗。以偈答言<br>
<br>
　呜呼今世人　　二人坏正法<br>
　谓说唯极空　　或复说有我<br>
　如是二种人　　倾覆佛正法<br>
　呜呼汝文殊　　不知恶非恶<br>
　不知菩萨行　　蚊蚋师子异<br>
　奇哉我能知　　无畏诸菩萨<br>
　文殊今谛听　　佛叹菩萨行<br>
　譬如善幻师　　造作诸幻业<br>
　断截食众生　　以示诸大众<br>
　诸佛及菩萨　　所作皆如幻<br>
　示现变自身　　若生若涅槃<br>
　或于疾疫劫　　施身令服食<br>
　或见作火劫　　大地悉洞然<br>
　众生有常想　　示令知无常<br>
　或于刀兵劫　　示现加师旅<br>
　残贼断众命　　其数不可量<br>
　而实无恼害　　犹如幻所作<br>
　一切三千界　　令入芥子中<br>
　而无一众生　　恼逼不安隐<br>
　四海须弥山　　同入一毛孔<br>
　一切无恼逼　　现已还本处<br>
　或以一足指　　震动十方界<br>
　而不恼众生　　是则诸佛法<br>
　或为梵释主　　护世四天王<br>
　无量众像类　　安慰诸群生<br>
　王子若大臣　　聚落商人主<br>
　长者及居士　　和合安众生<br>
　或为诸天人　　转化众邪见<br>
　现生一切生　　故名为本生<br>
　譬如造幻师　　见杀幻众生<br>
　曾不起悲叹　　呜呼是大恶<br>
　以彼工幻师　　解是幻性故<br>
　我今亦如是　　现杀化众生<br>
　为调诸毁法　　而实无所伤<br>
　如彼佛世尊　　化现刀兵劫<br>
　我今亦如是　　善修菩萨行<br>
　呜呼汝文殊　　修习蚊蚋行<br>
　而不志龙象　　世雄大智慧　<br>
<br>
尔时世尊以一切智一切见。向文殊师利。以偈叹言<br>
<br>
　如央掘魔说　　菩萨行如是<br>
　当知彼非凡　　为度众生故<br>
　彼则大菩萨　　雄猛如汝等<br>
　善哉汝文殊　　当知彼功德　<br>
<br>
佛说是已。以偈叹言<br>
<br>
　善哉巧方便　　殊胜人中雄<br>
　安慰众生故　　现大精进力<br>
　我今当演说　　欲成阿罗汉<br>
　如是诸功德　　善业及精进<br>
　令一切众生　　究竟永安乐　<br>
<br>
尔时舍利弗白佛言。世尊。唯愿哀愍一切众生。为我演说。将欲疾成阿罗汉者。以何功德何业何精进。饶益安乐一切众生。尔时世尊以偈答言<br>
<br>
　父母和合时　　子来入母胎<br>
　父母心欢喜　　得随顺功德<br>
　异精进光泽　　世间极丰壤<br>
　王得极快乐　　母致殊胜梦<br>
　子生家巨富　　怨敌悉慈心<br>
　七岁入学堂　　师徒无违诤<br>
　仆使皆欢喜　　各勤修家业<br>
　至年满二十　　六畜悉无诤<br>
　相视如父母　　香乳皆盈溢<br>
　大哉贤明子　　无贪嗔嫉慢<br>
　谄曲及虚伪　　过言加恼害<br>
　小儿不威仪　　众恶不善业<br>
　慈孝供二亲　　诸尊及师保<br>
　若见诸耆长　　合掌致恭敬<br>
　怀纳诸中年　　幼则同游戏<br>
　施敬善周急　　子爱诸苦人<br>
　诫恶知惭愧　　常慕修正法<br>
　不习戏幻术　　常乐见诸佛<br>
　务诵诸经律　　善学诸明处<br>
　远酒离博奕　　恭敬诸最胜<br>
　眠食知止足　　不乐诸不净<br>
　天人所爱念　　一切悉欣敬<br>
　如是大功德　　无量不可譬<br>
　是将成正觉　　功德业精进<br>
　舍利弗当知　　是央掘魔罗<br>
　有如是像类　　当疾成正觉<br>
　云何如是人　　当复有诸恶<br>
　彼更有无量　　奇特诸功德<br>
　雄杰如文殊　　超绝非常类<br>
　视一切众生　　犹如一子想<br>
　当知央掘魔　　菩萨摩诃萨<br>
　誓度诸未度　　世间是我有<br>
　若欲发胜愿　　普济诸世间<br>
　而作不善行　　则无有是处　<br>
<br>
尔时世尊。复说偈言<br>
<br>
　现作日月天　　梵王众生主<br>
　地水火风空　　如是无量德<br>
　菩萨人中雄　　以此度众生　<br>
<br>
尔时大目犍连。以偈叹言<br>
<br>
　奇哉央掘魔　　如是大功德<br>
　暂见佛世尊　　超度一切有　<br>
<br>
尔时央掘魔罗。以偈答言<br>
<br>
　云何大目连　　颇有诸众生<br>
　不见佛世尊　　能知正法耶　<br>
<br>
尔时大目犍连。以偈答言<br>
<br>
　如佛世尊说　　病人有三种<br>
　云何名为三　　邪正定不定<br>
　云何为邪定　　谓佛不能化<br>
　云何为正定　　谓大迦叶等<br>
　如来未出世　　依佛入实法　<br>
<br>
尔时央掘魔罗。复说偈言<br>
<br>
　汝莫作是说　　上座大迦叶<br>
　如来未出世　　能入真实法<br>
　所以然者何　　如来当住世<br>
　若人依正法　　佛常住其舍<br>
　譬如雨河流　　无雨亦水流<br>
　智者巧方便　　应当善观察<br>
　无雨河水流　　终无有是处<br>
　当知上有雨　　是故流不绝<br>
　如是大目连　　世间出世间<br>
　一切诸胜法　　斯皆从佛流<br>
　是故大迦叶　　依佛得出家　<br>
<br>
尔时大目连。以偈问言<br>
<br>
　若有诸如来　　常住于世间<br>
　我及余众生　　何故此不见　<br>
<br>
尔时央掘魔罗。以偈答言<br>
<br>
　但令迦叶知　　犹如余处雨<br>
　是故世无佛　　众生不自度<br>
　面睹诸如来　　然后得解脱<br>
　譬如有士夫　　入于闇室禅<br>
　日月光来照　　而彼不睹见<br>
　如是大目连　　莫言世无佛<br>
　一切诸如来　　常住于世间<br>
　济度诸群生　　出家受具足<br>
　是故唯邪正　　无有不定聚　<br>
<br>
尔时大目连。以偈问言<br>
<br>
　世间有五戒　　佛出世亦然　<br>
<br>
尔时央掘魔罗。以偈答言<br>
<br>
　乃至世间有　　随顺戒威仪<br>
　世间出世间　　当知皆佛说　<br>
<br>
尔时大目连。以偈问言<br>
<br>
　云何世间病　　分别说三种<br>
　或有医治差　　或不得医差<br>
　或复有病人　　虽得医不差<br>
　是故诸病人　　分别有三种　<br>
<br>
尔时央掘魔罗。以偈答言<br>
<br>
　是义则不然　　不应说三种<br>
　可治不可治　　唯二无有三<br>
　若作三分别　　亦是声闻乘<br>
　若诸声闻乘　　佛说蚊蚋乘<br>
　以彼无知故　　分别有三种<br>
　所言邪定者　　谓彼一阐提<br>
　正定谓如来　　菩萨及二乘<br>
　目连应当知　　二种甚希有<br>
　所谓佛世尊　　及与一阐提<br>
　如来最上处　　于上更无余<br>
　第一极卑鄙　　所谓一阐提<br>
　譬如大菩萨　　满十波罗蜜<br>
　阐提亦如是　　具足十恶行<br>
　菩萨舍身施　　头目血髓脑<br>
　积骨踰须弥　　过是不可数<br>
　阐提亦如是　　具足恶行施<br>
　生于饿鬼趣　　贪欲极炽然<br>
　念念贪欲心　　众多女人应<br>
　亦生众多子　　长夜不得乐<br>
　饥渴苦所逼　　还自食其子<br>
　复有余饿鬼　　变作婆罗门<br>
　宿世恶业缘　　来从索子食<br>
　即施恣所欲　　或复自食身<br>
　如是一阐提　　恶行得满足<br>
　是故佛世尊　　无上处希有<br>
　极下处希有　　所谓一阐提<br>
　邪定是阐提　　正定是如来<br>
　住地诸菩萨　　及声闻缘觉　<br>
<br>
尔时世尊向央掘魔罗。而说偈言<br>
<br>
　汝来央掘魔　　出家受三归　<br>
<br>
尔时央掘魔罗。以偈答言<br>
<br>
　此乘是大乘　　说名无碍智<br>
　一乘一归依　　佛第一义依<br>
　佛法是一义　　如来妙法身<br>
　僧者说如来　　如来即是僧<br>
　法及比丘僧　　二是方便依<br>
　如来非方便　　是第一义依<br>
　是故我今日　　归依于如来<br>
　于诸归依中　　如来真实依<br>
　如欲食兴蕖　　应当取真实<br>
　舍真食虚伪　　自他无利益<br>
　如是愚痴人　　千医莫能救<br>
　如是舍一依　　修习方便依<br>
　是则群痴众　　千佛不能救　<br>
<br>
尔时世尊告央掘魔罗。汝当受持童真净戒。(童真是沙弥别名戒梵本云式叉式叉宋言学亦言随顺无违)<br>
<br>
尔时央掘魔罗。以偈问言<br>
<br>
　云何为童真　　云何具足戒<br>
　云何真沙门　　云何为福田　<br>
<br>
尔时世尊默然而住<br>
<br>
央掘魔罗复说偈言<br>
<br>
　若不知一依　　是第一义依<br>
　不能知二依　　方便所建立<br>
　当知如是人　　是世间童真<br>
　未受具足戒　　云何是沙门<br>
　不知一归依　　云何净归依<br>
　若不知如来　　是第一义依<br>
　不清净归依　　云何为沙门<br>
　不知真实依　　云何为福田<br>
　于是二归依　　真实及方便<br>
　不善知差别　　是则世童真　<br>
<br>
尔时世尊告央掘魔罗。汝当受持不杀生戒<br>
<br>
央掘魔罗以偈答言<br>
<br>
　我今定不能　　受持不杀戒<br>
　我当常受持　　断绝众生命<br>
　所言众生者　　无量诸烦恼<br>
　若能常害彼　　是名持杀戒　<br>
<br>
尔时世尊复告之言。汝当受持不妄语戒<br>
<br>
央掘魔罗以偈答言<br>
<br>
　我今定不能　　受持不妄语<br>
　常于一切法　　受持妄说句<br>
　受持虚妄说　　是则诸佛法<br>
　所言为妄者　　一切诸法空<br>
　复有虚妄法　　声闻及缘觉<br>
　菩萨之所行　　随顺世间事<br>
　复有虚妄法　　我出于世间<br>
　受持具足戒　　得成阿罗汉<br>
　我受诸饮食　　建立他施事<br>
　或往来经行　　九道流诸漏<br>
　我受用革屣　　杨枝及服药<br>
　饥渴或睡眠　　剪爪剃须发<br>
　身中种种患　　随病服诸药<br>
　我当般涅槃　　如薪尽火灭<br>
　如是等一切　　诸余虚伪法<br>
　乃至我方便　　周行于世间<br>
　常于尔所时　　不净此妄语<br>
　今说实及谛　　目连宜善听<br>
　若实若谛者　　所谓如来藏<br>
　第一义常身　　佛不思议身<br>
　第一不变易　　恒身亦复然<br>
　第一义静身　　妙法身真实<br>
　如是不思议　　彼身云何现<br>
　是故伪法生　　则是诸佛教<br>
　离一切虚伪　　是故说名佛<br>
　譬如牧牛人　　犊子若死时<br>
　取皮覆余犊　　悦母令欢喜<br>
　如来亦如是　　随顺世间行<br>
　若于聋人中　　云现作聋像<br>
　而为彼说法　　如彼牧牛者<br>
　众生作是念　　如来同世间<br>
　如彼牧牛者　　无量诸像类<br>
　种种巧方便　　引导诸群生<br>
　若彼牧牛人　　示余真犊子<br>
　彼乳则不下　　是故设方便<br>
　如来亦如是　　若现自性身<br>
　一切诸世间　　其谁堪任见<br>
　故以巧方便　　示现随世间<br>
　普令得解脱　　是则诸佛法<br>
　是故我从今　　当行虚伪事<br>
　乃至杀众生　　一切虚妄际<br>
　不受离虚妄　　则我戒清净　<br>
<br>
尔时世尊告央掘魔罗。汝今当受不饮酒戒<br>
<br>
央掘魔罗以偈答言<br>
<br>
　我今亦不能　　受持不饮酒<br>
　常受饮酒戒　　长夜恒纵逸<br>
　由是大叫呼　　宛转遍五道<br>
　一向极快乐　　是则名为酒<br>
　从彼大乘生　　无上佛藏酒<br>
　是酒我今饮　　自足劝众生<br>
　常住不变易　　欢喜叹善哉<br>
　八声大宣唱　　酣醉无终极　<br>
<br>
尔时世尊告央掘魔罗。汝今当受不淫净戒<br>
<br>
央掘魔罗以偈答言<br>
<br>
　我今亦不能　　受持不淫戒<br>
　我当常受持　　贪着他所爱<br>
　恒游淫女舍　　与彼相娱乐<br>
　三昧乐为妻　　真谛法为子<br>
　慈悲心为女　　以空为舍宅<br>
　无量波罗蜜　　以为高广床<br>
　侍卫诸烦恼　　隐覆说为食<br>
　总持为园苑　　七觉华庄严<br>
　法语为林树　　解脱智为果<br>
　是等名世间　　第一胜娱乐<br>
　慧者自性法　　非是愚境界　<br>
<br>
尔时世尊告央掘魔罗。汝今当受离不与取戒<br>
<br>
央掘魔罗以偈答言<br>
<br>
　我今亦不能　　受持不盗戒<br>
　常受不与取　　劫盗他财物<br>
　不与者菩提　　无有授与者<br>
　不与而自取　　故我不与取<br>
　佛坐菩提树　　不得亦不失<br>
　此是自性法　　最胜无有上　<br>
<br>
尔时佛告央掘魔罗。汝今当受不歌舞戒<br>
<br>
央掘魔罗以偈答言<br>
<br>
　我常习舞乐　　歌乾闼婆偈<br>
　宣示如来藏　　嗟叹称善哉<br>
　于彼诸佛所　　闻如来常住<br>
　恒以妙音诵　　大乘修多罗<br>
　犹如紧那罗　　乾闼婆伎乐<br>
　无量众妙音　　供养诸经卷<br>
　若彼诸众生　　常兴是供养<br>
　诸佛悉受记　　未来同一号　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 