<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第三十六<br>
<br>
　　　　宋天竺三藏求那跋陀罗译<br>
<br>
　　（九九三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有诸上座比丘随佛左右。依止而住。所谓尊者阿若憍陈如．尊者摩诃迦叶．尊者舍利弗．尊者摩诃目揵连．尊者阿那律陀．尊者二十亿耳．尊者陀罗骠摩罗子．尊者婆那迦婆娑．尊者耶舍舍罗迦毗诃利．尊者富留那．尊者分陀檀尼迦。如此及余上座比丘随佛左右。依止而住<br>
<br>
时。尊者婆耆舍住舍卫国东园鹿子母讲堂。时。尊者婆耆舍作是念。今日世尊在舍卫国祇树给孤独园。诸上座比丘随佛左右。依止而住。我今当往至世尊所。各各说偈叹诸上座比丘<br>
<br>
作是念已。往诣佛所。稽首佛足。退住一面。而说偈言<br>
<br>
　上上座比丘　　已断诸贪欲<br>
　超过诸世间　　一切之积聚<br>
　深智少言说　　勇猛勤方便<br>
　道德净明显　　我今稽首礼<br>
　已伏诸魔怨　　远离于群聚<br>
　不为五欲缚　　常习于空闲<br>
　清虚而寡欲　　我今稽首礼<br>
　遮罗延胜族　　禅思不放逸<br>
　内心乐正受　　清净离尘秽<br>
　辩慧显深义　　是故稽首礼<br>
　所得神通慧　　超诸神通力<br>
　六神通众中　　自在无所畏<br>
　神通最胜故　　是故稽首礼<br>
　于大千世界　　五道诸趣生<br>
　乃至于梵世　　人天优劣想<br>
　净天眼悉见　　是故稽首礼<br>
　精勤方便力　　断除诸爱集<br>
　坏裂生死网　　心常乐正法<br>
　离诸悕望想　　超度于彼岸<br>
　清净无尘秽　　是故稽首礼<br>
　永离诸恐畏　　无依离财物<br>
　知足度疑惑　　伏诸魔怨敌<br>
　身念观清净　　是故稽首礼<br>
　无有诸世间　　烦恼棘刺林<br>
　结缚使永除　　三有因缘断<br>
　精练灭诸垢　　究竟明显现<br>
　于林离林去　　是故稽首礼<br>
　无舍宅所依　　幻伪痴恚灭<br>
　调伏诸爱喜　　出一切见处<br>
　清净无瑕秽　　是故稽首礼<br>
　其心自在转　　坚固不倾动<br>
　智慧大德力　　难伏魔能伏<br>
　断除无明结　　是故稽首礼<br>
　大人离闇冥　　寂灭牟尼尊<br>
　正法离垢过　　光明自显照<br>
　照一切世界　　是故名为佛<br>
　地神虚空天　　三十三天子<br>
　光明悉映障　　是故名为佛<br>
　度生死有边　　超踰越群众<br>
　柔弱善调伏　　正觉第一觉<br>
　断一切结缚　　伏一切异道<br>
　降一切魔怨　　得无上正觉<br>
　离尘灭诸垢　　是故稽首礼　<br>
<br>
尊者婆耆舍偈赞叹时。诸比丘闻其所说。皆大欢喜<br>
<br>
　　（九九四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尊者婆耆舍住舍卫国东园鹿子母讲堂。疾病困笃。尊者富邻尼为看病人。供给供养<br>
<br>
时。尊者婆耆舍语尊者富邻尼言。汝往诣世尊所。持我语白世尊言。尊者婆耆舍稽首世尊足。问讯世尊少病少恼．起居轻利．得自安乐住不。复作是言。尊者婆耆舍住东园鹿子母讲堂。疾病困笃。欲求见世尊。无力方便堪诣世尊。善哉。世尊。愿往至东园鹿子母讲堂尊者婆耆舍所。哀愍故<br>
<br>
时。尊者富邻尼即受其语。往诣世尊。稽首佛足。退坐一面。作是言。尊者婆耆舍住东园鹿子母讲堂。疾病困笃。愿见世尊。无力方便堪能奉见。善哉。世尊。愿往东园鹿子母讲堂尊者婆耆舍所。为哀愍故<br>
<br>
尔时。世尊默然而许<br>
<br>
时。尊者富邻尼知佛许已。即从坐起。礼佛足而去<br>
<br>
世尊晡时从禅起。往诣尊者婆耆舍。尊者婆耆舍遥见世尊。凭床欲起<br>
<br>
尔时。世尊见尊者婆耆舍凭床欲起。语言。婆耆舍。莫自轻动。世尊即坐。问尊者婆耆舍。汝所患苦。为平和可堪忍不。身诸苦痛为增为损<br>
<br>
如前焰摩迦修多罗广说。乃至我所苦患。转觉其增。不觉其损<br>
<br>
佛告婆耆舍。我今问汝。随意答我。汝得心不染．不着．不污．解脱．离诸颠倒不<br>
<br>
婆耆舍白佛言。我心不染．不着．不污．解脱．离诸颠倒<br>
<br>
佛告婆耆舍。汝云何得心不染．不着．不污．解脱．离诸颠倒<br>
<br>
婆耆舍白佛。我过去眼识于色。心不顾念。于未来色不欣想。于现在色不着。我过去．未来．现在眼识于色。贪欲爱乐念于彼得尽。无欲．灭．没．息．离．解脱。心解脱已。是故不染．不着．不污．离诸颠倒。正受而住。如是耳．鼻．舌．身．意识。过去于法。心不顾念。未来不欣。现在不着。过去．未来．现在法中。念欲爱尽。无欲．灭．没．息．离．解脱。心解脱已。是故不染．不着．不污．解脱．离诸颠倒。正受而住。唯愿世尊今日最后饶益于我。听我说偈<br>
<br>
佛告婆耆舍。宜知是时<br>
<br>
尊者婆耆舍起。正身端坐。系念在前。而说偈言<br>
<br>
　我今住佛前　　稽首恭敬礼<br>
　于一切诸法　　悉皆得解脱<br>
　善解诸法相　　深信乐正法<br>
　世尊等正觉　　世尊为大师<br>
　世尊降魔怨　　世尊大牟尼<br>
　灭除一切使　　自度群生类<br>
　世尊于世间　　诸法悉觉知<br>
　世间悉无有　　知法过佛者<br>
　于诸天人中　　亦无与佛等<br>
　是故我今日　　稽首大精进<br>
　稽首士之上　　拔诸爱欲刺<br>
　我今是最后　　得见于世尊<br>
　稽首日种尊　　暮当般涅槃<br>
　正智系正念　　于此朽坏身<br>
　余势之所起　　从今夜永灭<br>
　三界不复染　　入无余涅槃<br>
　苦受及乐受　　亦不苦不乐<br>
　从触因缘生　　于今悉永断<br>
　苦受及乐受　　亦不苦不乐<br>
　从触因缘生　　于今悉已知<br>
　若内及与外　　苦乐等诸受<br>
　于受无所著　　正智正系心<br>
　于初中最后　　诸聚无障碍<br>
　诸聚既已断　　了知受无余<br>
　明见真实者　　说九十一劫<br>
　三劫中不空　　有大仙人尊<br>
　余空无洲依　　唯畏恐怖劫<br>
　当知大仙人　　乃复出于世<br>
　安慰诸天人　　开眼离尘冥<br>
　示悟诸众生　　令觉一切苦<br>
　苦苦及苦集　　超苦之寂灭<br>
　贤圣八正道　　安隐趣涅槃<br>
　世间难得者　　现前悉皆得<br>
　生世得人身　　演说于正法<br>
　随己之所欲　　离垢求清净<br>
　专修其己利　　勿令空无果<br>
　空过则生忧　　邻于地狱苦<br>
　于所说正法　　不乐不欲受<br>
　当久处生死　　轮回息无期<br>
　长夜怀忧恼　　如商人失财<br>
　我今众庆集　　无复生老死<br>
　轮回悉已断　　不复重受生<br>
　爱识河水流　　于今悉枯竭<br>
　已拔阴根本　　连锁不相续<br>
　供养大师毕　　所作者已作<br>
　重担悉已舍　　有流悉已断<br>
　不复乐受生　　亦无死可恶<br>
　正智正系念　　唯待终时至<br>
　念空野龙象　　六十雄猛兽<br>
　一旦免枷锁　　逸乐山林中<br>
　婆耆舍亦然　　大师口生子<br>
　厌舍于徒众　　正念待时至<br>
　今告于汝等　　诸来集会者<br>
　听我最后偈　　其义所饶益<br>
　生者悉归灭　　诸行无有常<br>
　速生速死法　　何可久依怙<br>
　是故强其志　　精勤方便求<br>
　观察有恐怖　　随顺牟尼道<br>
　速尽此苦阴　　勿复增轮转<br>
　佛口所生子　　叹说此偈已<br>
　长辞于大众　　婆耆舍涅槃<br>
　彼以慈悲故　　说此无上偈<br>
　尊者婆耆舍　　如来法生子<br>
　垂心哀愍故　　说此无上偈<br>
　然后般涅槃　　一切当敬礼　<br>
<br>
　　（九九五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈问佛<br>
<br>
　阿练若比丘　　住于空闲处<br>
　寂静修梵行　　于一坐而食<br>
　以何因缘故　　颜色特鲜明　<br>
<br>
尔时。世尊说偈答言<br>
<br>
　于过去无忧　　未来不欣乐<br>
　现在随所得　　正智系念持<br>
　饭食系念故　　颜色常鲜泽<br>
　未来心驰想　　过去追忧悔<br>
　愚痴火自煎　　如雹断生草　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（九九六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　不欲起憍慢　　善自调其心<br>
　未曾修寂默　　亦不入正受<br>
　处林而放逸　　不度死彼岸　<br>
<br>
尔时。世尊说偈答言<br>
<br>
　已离于憍慢　　心常入正受<br>
　明智善分别　　解脱一切缚<br>
　独一处闲林　　其心不放逸<br>
　于彼死魔怨　　疾得度彼岸　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（九九七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　云何得昼夜　　功德常增长<br>
　云何得生天　　唯愿为解说　<br>
<br>
尔时。世尊说偈答言<br>
<br>
　种植园果故　　林树荫清凉<br>
　桥船以济度　　造作福德舍<br>
　穿井供渴乏　　客舍给行旅<br>
　如此之功德　　日夜常增长<br>
　如法戒具足　　缘斯得生天　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（九九八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　施何得大力　　施何得妙色<br>
　施何得安乐　　施何得明目<br>
　修习何等施　　名曰一切施<br>
　今启问世尊　　愿为分别说　<br>
<br>
尔时。世尊说偈答言<br>
<br>
　施食得大力　　施衣得妙色<br>
　施乘得安乐　　施灯得明目<br>
　虚馆以待宾　　是名一切施<br>
　以法而诲彼　　是则施甘露　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（九九九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子名悉鞞梨。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　诸天及世人　　于食悉欣乐<br>
　颇有诸世间　　福乐自随逐　<br>
<br>
尔时。世尊说偈答言<br>
<br>
　净信心惠施　　此世及后世<br>
　随其所至处　　福报常影随<br>
　是故当舍悭　　行无垢惠施<br>
　施已心欢喜　　此世他世受　<br>
<br>
时。彼悉鞞梨天子白佛言。奇哉。世尊。善说斯义<br>
<br>
　净信心惠施　　此世及他世<br>
　随其所至处　　福报常影随<br>
　是故当舍悭　　行无垢惠施<br>
　施已心欢喜　　此世他世受　<br>
<br>
悉鞞梨天子白佛言。世尊。我自知过去世时曾为国王。名悉鞞梨。于四城门普施为福。于其城内有四交道。亦于其中布施作福<br>
<br>
时。有第一夫人来语我言。大王大作福德。而我无力修诸福业。我时告言。城东门外布施作福悉皆属汝。时。诸王子复来白我。大王多作功德。夫人亦同。而我无力作诸福业。我今愿得依于大王少作功德。我时答言。城南门外所作施福悉皆属汝。时。有大臣复来白我。今日大王多作功德。夫人．王子悉皆共之。而我无力作诸福业。愿依大王少有所作。我时告言。城西门外所作施福悉皆属汝。时。诸将士复来白我。今日大王多作功德。夫人．太子及诸大臣悉皆共之。唯我无力能修福业。愿依大王得有所作。我时答言。城北门外所作施福悉皆属汝。国中庶民复来白我。今日大王多作功德。夫人．王子．大臣．诸将悉皆共之。唯我无力不能修福。愿依大王少有所作。我时答言。于其城内四交道头所作施福悉属汝等。尔时。国王夫人．王子．大臣．将士．庶民悉皆惠施。作诸功德。我先所作惠施功德于兹则断<br>
<br>
时。我所使诸作福者。还至我所。为我作礼而白我言。大王当知。诸修福处。夫人．王子．大臣．将士及诸庶民各据其处。行施作福。大王所施于兹则断。我时答言。善男子。诸方边国岁输财物应入我者。分半入库。分其半分。即于彼处惠施作福。彼闻教旨。往诣边国。集诸财物。半送于库。半留于彼惠施作福<br>
<br>
我先长夜如是惠施作福。长夜常得可爱．可念．可意福报。常受快乐。无有穷极。以斯福业及福果福报。悉皆入于大功德聚数。譬如五大河合为一流。所谓恒河．耶蒲那．萨罗由．伊罗跋提．摩醯。如是五河合为一流。无有人能量其河水百千万亿斗斛之数。彼大河水得为大水聚数。我亦如是。所作功德果．功德报不可称量。悉得入于大功德聚数<br>
<br>
尔时。悉鞞梨天子闻佛所说。欢喜随喜。稽首佛足。即没不现<br>
<br>
　　（一○○○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明皆悉遍照祇树给孤独园<br>
<br>
时。彼天子说偈问佛<br>
<br>
　何等人能为　　远游善知识<br>
　何等人能为　　居家善知识<br>
　何等人能为　　通财善知识<br>
　何等人能为　　后世善知识　<br>
<br>
尔时。世尊以偈答言<br>
<br>
　商人之导师　　游行善知识<br>
　贞祥贤良妻　　居家善知识<br>
　宗亲相习近　　通财善知识<br>
　自所修功德　　后世善知识　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　冥运持命去　　故令人短寿<br>
　为老所侵迫　　而无救护者<br>
　睹斯老病死　　令人大恐怖<br>
　唯作诸功德　　乐住至乐所　<br>
<br>
尔时。世尊说偈答言<br>
<br>
　冥运持命去　　故令人短寿<br>
　为老所侵迫　　而无救护者<br>
　观此有余过　　令人大恐怖<br>
　当断世贪爱　　无余涅槃乐　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　断除于几法　　几法应弃舍<br>
　而复于几法　　增上方便修<br>
　几聚应超越　　比丘度駃流　<br>
<br>
尔时。世尊说偈答言<br>
<br>
　断除五舍五　　增修于五根<br>
　超越五和合　　比丘度流渊　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　几人于觉眠　　几人于眠觉<br>
　几人取尘垢　　几人得清净　<br>
<br>
尔时。世尊说偈答言<br>
<br>
　五人于觉眠　　五人于眠觉<br>
　五人取于垢　　五人得清净　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　母子更相喜　　牛主乐其牛<br>
　众生乐有余　　无乐无余者　<br>
<br>
尔时。世尊说偈答言<br>
<br>
　母子更相忧　　牛主忧其牛<br>
　有余众生忧　　无余则无忧　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　何等人之物　　何名第一伴<br>
　以何而活命　　众生何处依　<br>
<br>
尔时。世尊说偈答言<br>
<br>
　田宅众生有　　贤妻第一伴<br>
　饮食已存命　　业为众生依　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　所爱无过子　　财无贵于牛<br>
　光明无过日　　萨罗无过海　<br>
<br>
尔时。世尊说偈答言<br>
<br>
　爱无过于己　　财无过于谷<br>
　光明无过慧　　萨罗无过见　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。来诣佛所。稽首礼足。身诸光明遍照祇树给孤独园<br>
<br>
时。彼天子而说偈言<br>
<br>
　刹利两足尊　　[絳-糸+牛]牛四足胜<br>
　童英为上妻　　贵生为上子　<br>
<br>
尔时。世尊说偈答言<br>
<br>
　正觉两足尊　　生马四足胜<br>
　顺夫为贤妻　　漏尽子之上　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　从地起众生　　何者为最胜<br>
　于空堕落者　　复以何胜上<br>
　凡所祈请处　　何者最第一<br>
　于诸言语中　　何者为上辩　<br>
<br>
时。有一天子本为田家子。今得生天上。以本习故。即便说偈答彼天子<br>
<br>
　五谷从地生　　是则为最胜<br>
　种子于空中　　落地为最胜<br>
　[絳-糸+牛]牛资养人　　是则依中胜<br>
　爱子有所说　　是则言中胜　<br>
<br>
彼发问天子语答者言。我不问汝。何故多言轻躁妄说。我自说偈问世尊言<br>
<br>
　从地起众生　　何者为最胜<br>
　于空堕地者　　复以何为胜<br>
　凡所祈请处　　何者为最胜<br>
　于诸言语中　　何者为上辩　<br>
<br>
尔时。世尊说偈答言<br>
<br>
　从下踊出者　　三明为最上<br>
　从空流下者　　三明亦第一<br>
　贤圣弟子僧　　是师依之上<br>
　如来之所说　　诸说之最辩　<br>
<br>
时。彼天子复说偈言<br>
<br>
　世间几法起　　几法相顺可<br>
　世几法取爱　　世几法损减　<br>
<br>
尔时。世尊说偈答言<br>
<br>
　世六法等起　　世六法顺可<br>
　世六法取爱　　世六法损减　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○○九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　谁持世间去　　谁拘牵世间<br>
　何等为一法　　制御于世间　<br>
<br>
尔时。世尊说偈答言<br>
<br>
　心持世间去　　心拘引世间<br>
　其心为一法　　能制御世间　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　谁缚于世间　　谁调伏令解<br>
　断除何等法　　说名得涅槃　<br>
<br>
尔时。世尊说偈答言<br>
<br>
　欲能缚世间　　调伏欲解脱<br>
　断除爱欲者　　说名得涅槃　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　谁掩于世间　　谁遮络世间<br>
　谁结缚众生　　何处建立世　<br>
<br>
尔时。世尊说偈答言<br>
<br>
　衰老掩世间　　死遮络世间<br>
　爱系缚众生　　法建立世间　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　谁隐彼世间　　谁系于世间<br>
　谁忆于众生　　谁建众生幢　<br>
<br>
尔时。世尊说偈答言<br>
<br>
　无明覆世间　　爱结缚众生<br>
　隐覆忆众生　　我慢众生幢　<br>
<br>
时。彼天子即复说偈而问佛言<br>
<br>
　谁无有覆盖　　谁复无爱结<br>
　谁即出隐覆　　谁不建慢幢　<br>
<br>
尔时。世尊说偈答言<br>
<br>
　如来等正觉　　正智心解脱<br>
　不为无明覆　　亦无爱结系<br>
　超出于隐覆　　摧灭我慢幢　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　何等为上士　　所有资财物<br>
　云何善修习　　而致于安乐<br>
　云何众味中　　得为最上味<br>
　云何众生中　　得为第一寿　<br>
<br>
尔时。世尊说偈答言<br>
<br>
　清净信乐心　　名士夫胜财<br>
　修行于正法　　能招安乐果<br>
　真谛之妙说　　是则味之上<br>
　贤圣智慧命　　是为寿中最　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　云何为比丘　　同己之第二<br>
　云何为比丘　　随顺教授者<br>
　比丘于何处　　游心自娱乐<br>
　娱乐彼处已　　能断诸结缚　<br>
<br>
尔时。世尊说偈答言<br>
<br>
　信为同己二　　智慧教授者<br>
　涅槃喜乐处　　比丘断结缚　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　云何善至老　　云何善建立<br>
　云何为人宝　　云何贼不夺　<br>
<br>
尔时。世尊说偈答言<br>
<br>
　正戒善至老　　净信善建立<br>
　智慧为人宝　　功德贼不夺　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一六）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何法生众生　　何等前驱驰<br>
　云何起生死　　何者不解脱　<br>
<br>
尔时。世尊说偈答言<br>
<br>
　爱欲生众生　　意在前驱驰<br>
　众生起生死　　苦法不解脱　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一七）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何法生众生　　何等前驱驰<br>
　云何起生死　　何法可依怙　<br>
<br>
尔时。世尊说偈答言<br>
<br>
　爱欲生众生　　意在前驱驰<br>
　众生起生死　　业者可依怙　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一八）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何法生众生　　何等前驱驰<br>
　云何起生死　　何法甚可畏　<br>
<br>
尔时。世尊说偈答言<br>
<br>
　爱欲生众生　　意在前驱驰<br>
　众生起生死　　业为甚可畏　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○一九）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何名为非道　　云何日夜迁<br>
　云何垢梵行　　云何累世间　<br>
<br>
尔时。世尊说偈答言<br>
<br>
　贪欲名非道　　寿命日夜迁<br>
　女人梵行垢　　女则累世间<br>
　炽然修梵行　　已洗诸非小<br>
　时彼天子复说偈言<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○二○）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何法映世间　　何法无有上<br>
　何等为一法　　普制御众生　<br>
<br>
尔时。世尊说偈答言<br>
<br>
　名者映世间　　名者世无上<br>
　唯有一名法　　能制御世间　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○二一）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　何法为偈因　　以何庄严偈<br>
　偈者何所依　　何者为偈体　<br>
<br>
尔时。世尊说偈答言<br>
<br>
　欲者是偈因　　文字庄严偈<br>
　名者偈所依　　造作为偈体　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一○二二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。却坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　云何知车乘　　云何复知火<br>
　云何知国土　　云何知妻妇　<br>
<br>
尔时。世尊说偈答言<br>
<br>
　见幢盖知车　　见烟则知火<br>
　见王知国土　　见夫知其妻　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>