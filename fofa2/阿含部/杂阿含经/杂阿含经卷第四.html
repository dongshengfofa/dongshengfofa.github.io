<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四<br>
<br>
　　　　宋天竺三藏求那跋陀罗译<br>
<br>
　　（八八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有年少婆罗门名郁多罗。来诣佛所。与世尊面相问讯慰劳已。退坐一面。白佛言。世尊。我常如法行乞。持用供养父母。令得乐离苦。世尊。我作如是。为多福不<br>
<br>
佛告郁多罗。实有多福。所以者何。若有如法乞求。供养父母。令其安乐。除苦恼者。实有大福。尔时。世尊即说偈言<br>
<br>
　如汝于父母　　恭敬修供养<br>
　现世名称流　　命终生天上　<br>
<br>
佛说此经已。年少郁多罗欢喜随喜。作礼而去<br>
<br>
　　（八九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有年少婆罗门名优波迦。来诣佛所。与世尊面相问讯慰劳已。退坐一面。白佛言。瞿昙。诸婆罗门常称叹邪盛大会。沙门瞿昙亦复称叹邪盛大会不<br>
<br>
佛告优波迦。我不一向称叹。或有邪盛大会可称叹。或有邪盛大会不可称叹<br>
<br>
优波迦白佛。何等邪盛大会可称叹。何等邪盛大会不可称叹<br>
<br>
佛告优波迦。若邪盛大会系群少特牛．水特．水牸。及诸羊犊小小众生悉皆伤杀。逼迫苦切。仆使作人。鞭笞恐怛。悲泣号呼。不喜不乐。众苦作役。如是等邪盛大会。我不称叹。以造大难故。若复大会不系缚群牛。乃至不令众生辛苦作役者。如是邪盛大会。我所称叹。以不造大难故。尔时。世尊即说偈言<br>
<br>
　马祀等大会　　造诸大难事<br>
　如是等邪盛　　大仙不称叹<br>
　系缚诸众生　　杀害微细虫<br>
　是非为正会　　大仙不随顺<br>
　若不害众生　　造作众难者<br>
　是等名正会　　大仙随称叹<br>
　惠施修供养　　为应法邪盛<br>
　施者清净心　　梵行良福田<br>
　如是大会者　　是则罗汉会<br>
　是会得大果　　诸天皆欢喜<br>
　自行恭敬请　　自手而施与<br>
　彼我悉清净　　是施得大果<br>
　慧者如是施　　信心应解脱<br>
　无罪乐世间　　智者往生彼　<br>
<br>
佛说此经已。优波迦婆罗门闻佛所说。欢喜随喜。作礼而去<br>
<br>
　　（九○）<br>
<br>
如是我闻<br>
<br>
一时。佛住舍卫国祇树给孤独园。广说如上。差别者。谓随说异偈言<br>
<br>
　无为无诸难　　邪盛时清净<br>
　如法随顺行　　摄护诸梵行<br>
　馨香归世界　　超过诸凡鄙<br>
　佛于邪盛善　　称叹此邪盛<br>
　惠施修供养　　邪盛随所应<br>
　净信平等施　　梵行良福田<br>
　彼作如是施　　是施罗汉田<br>
　如是广大施　　诸天所称叹<br>
　自行恭敬请　　自手而供养<br>
　等摄自他故　　邪盛得大果<br>
　慧者如是施　　净信心解脱<br>
　于无罪世界　　智者往生彼　<br>
<br>
佛说此经已。优波迦婆罗门闻佛所说。欢喜作礼而去<br>
<br>
　　（九一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有年少婆罗门名郁阇迦。来诣佛所。稽首佛足。退坐一面。白佛言。世尊。俗人在家当行几法。得现法安及现法乐<br>
<br>
佛告婆罗门。有四法。俗人在家得现法安．现法乐。何等为四。谓方便具足．守护具足．善知识具足．正命具足<br>
<br>
何等为方便具足。谓善男子种种工巧业处以自营生。谓种田．商贾。或以王事。或以书疏算画。于彼彼工巧业处精勤修行。是名方便具足<br>
<br>
何等为守护具足。谓善男子所有钱谷。方便所得。自手执作。如法而得。能极守护。不令王．贼．水．火劫夺漂没令失。不善守护者亡失。不爱念者辄取。及诸灾患所坏。是名善男子善守护<br>
<br>
何等为善知识具足。若有善男子不落度．不放逸．不虚妄．不凶险。如是知识能善安慰。未生忧苦能令不生。已生忧苦能令开觉。未生喜乐能令速生。已生喜乐护令不失。是名善男子善知识具足<br>
<br>
云何为正命具足。谓善男子所有钱财出内称量。周圆掌护。不令多入少出也．多出少入也。如执秤者。少则增之。多则减之。知平而舍。如是。善男子称量财物。等入等出。莫令入多出少．出多入少。若善男子无有钱财而广散用。以此生活。人皆名为优昙钵果。无有种子。愚痴贪欲。不顾其后。或有善男子财物丰多。不能食用。傍人皆言是愚痴人如饿死狗。是故。善男子所有钱财能自称量。等入等出。是名正命具足。如是。婆罗门。四法成就。现法安．现法乐<br>
<br>
婆罗门白佛言。世尊。在家之人有几法。能令后世安．后世乐<br>
<br>
佛告婆罗门。在家之人有四法。能令后世安．后世乐。何等为四。谓信具足．戒具足．施具足．慧具足<br>
<br>
何等为信具足。谓善男子于如来所。得信敬心。建立信本。非诸天．魔．梵及余世人同法所坏。是名善男子信具足<br>
<br>
何等戒具足。谓善男子不杀生．不偷盗．不邪淫．不妄语．不饮酒。是名戒具足<br>
<br>
云何施具足。谓善男子离悭垢心。在于居家。行解脱施。常自手与。乐修行舍。等心行施。是名善男子施具足<br>
<br>
云何为慧具足。谓善男子苦圣谛如实知。习．灭．道圣谛如实知。是名善男子慧具足。若善男子在家行此四法者。能得后世安．后世乐<br>
<br>
尔时。世尊复说偈言<br>
<br>
　方便建诸业　　积集能守护<br>
　知识善男子　　正命以自活<br>
　净信戒具足　　惠施离悭垢<br>
　净除于速道　　得后世安乐<br>
　若处于居家　　成就于八法<br>
　审谛尊所说　　等正觉所知<br>
　现法得安隐　　现法喜乐住<br>
　后世喜乐住　<br>
<br>
佛说此经已。郁阇迦闻佛所说。欢喜随喜。作礼而去<br>
<br>
　　（九二）<br>
<br>
如是我闻<br>
<br>
一时。佛在拘萨罗人间游行。至舍卫国祇树给孤独园<br>
<br>
尔时。舍卫国有憍慢婆罗门止住。父母种姓俱净。无瑕点能说者。七世相承悉皆清净。为婆罗门师。言论通达。诸论记典悉了万名。解法优劣。分明诸。句句记说。容貌端正。或生志高．族姓志高．容色志高．聪明志高．财富志高。不敬父母．诸尊．师长。闻沙门瞿昙在拘萨罗国人间游行。至舍卫国祇树给孤独园。闻已。作是念。我当往彼沙门瞿昙所。若有所说。我当共论。无所说者。默然而还<br>
<br>
时。憍慢婆罗门乘白马车。诸年少婆罗门前后导从。持金柄伞盖。手执金瓶。往见世尊。至于园门。下车步进<br>
<br>
尔时。世尊与诸大众围绕说法。不时顾念憍慢婆罗门<br>
<br>
时。憍慢婆罗门作是念。沙门瞿昙不顾念我。且当还去<br>
<br>
尔时。世尊知憍慢婆罗门心念而说偈言<br>
<br>
　憍慢既来此　　不善更增慢<br>
　向以义故来　　应转增其义　<br>
<br>
时。憍慢婆罗门作是念。沙门瞿昙已知我心。欲修敬礼<br>
<br>
尔时。世尊告憍慢婆罗门。止。止。不须作礼。心净已足<br>
<br>
时。诸大众咸各高声唱言。奇哉。世尊。大德大力。今此憍慢婆罗门恃生憍慢．族姓憍慢．容色憍慢．聪明憍慢．财富憍慢。不敬父母．诸尊．师长。今于沙门瞿昙所谦卑下下。欲接足礼<br>
<br>
时。憍慢婆罗门于大众前唱令静默。而说偈言<br>
<br>
　云何不起慢　　云何起恭敬<br>
　云何善慰谕　　云何善供养　<br>
<br>
尔时。世尊说偈答言<br>
<br>
　父母及长兄　　和尚诸师长<br>
　及诸尊重者　　所不应生慢<br>
　应当善恭敬　　谦下而问讯<br>
　尽心而奉事　　兼设诸供养<br>
　离贪恚痴心　　漏尽阿罗汉<br>
　正智善解脱　　伏诸憍慢心<br>
　于此贤圣等　　合掌稽首礼　<br>
<br>
尔时。世尊为憍慢婆罗门种种说法。示教照喜。如佛世尊次第说法。说布施．持戒．生天功德。爱．欲．味．患。烦恼清净。出要．远离诸清净分。如是广说。如白净衣无诸黑恶。速受染色。憍慢婆罗门则于座上解四圣谛苦习灭道。得无间等<br>
<br>
时。憍慢婆罗门见法．得法．知法．入法。度诸疑惑。不由他度。于正法中得无所畏。即从座起。整衣服。为佛作礼。合掌白佛。我今可得于正法中出家．受具足不<br>
<br>
佛告憍慢婆罗门。汝今可得于正法中出家．受具足<br>
<br>
彼即出家。独正思惟。所以善男子剃除须发。着袈裟衣。正信．非家．出家学道。得阿罗汉。心善解脱<br>
<br>
　　（九三）<br>
<br>
如是我闻<br>
<br>
一时。佛在拘萨罗人间游行。至舍卫国祇树给孤独园<br>
<br>
时。有长身婆罗门。作如是邪盛大会。以七百特牛行列系柱。特．牸．水牛及诸羊犊．种种小虫悉皆系缚。办诸饮食．广行布施。种种外道从诸国国皆悉来集邪盛会所<br>
<br>
时。长身婆罗门闻沙门瞿昙从拘萨罗人间游行。至舍卫国祇树给孤独园。作是念。我今办邪盛大会。所以七百特牛行列系柱。乃至小小诸虫皆悉系缚。为邪盛大会故。种种异道从诸国国来至会所。我今当往沙门瞿昙所问邪盛法。莫令我作邪盛大会。分数中有所短少。作是念已。乘白马车。诸年少婆罗门前后导从。持金柄伞盖。执金澡瓶。出舍卫城。诣世尊所。恭敬承事。至精舍门。下车步进。至于佛前。面相问讯慰劳已。退坐一面。白佛言。瞿昙。我今欲作邪盛大会。以七百特牛行列系柱。乃至小小诸虫皆悉系缚。为邪盛大会故。种种异道从诸国国皆悉来至邪盛会所。又闻瞿昙从拘萨罗人间游行。至舍卫国祇树给孤独园。我今故来请问瞿昙邪盛大会法诸物分数。莫令我所作邪盛大会诸分数之中有所短少<br>
<br>
佛告婆罗门。或有一邪盛大会主行施作福而生于罪。为三刀剑之所刻削。得不善果报。何等三。谓身刀剑．口刀剑．意刀剑<br>
<br>
何等为意刀剑生诸苦报。如一会主造作大会。作是思惟。我作邪盛大会。当杀尔所少壮特牛。尔所水特．水牸。尔所羊犊及种种诸虫。是名意刀剑生诸苦报。如是施主虽念作种种布施．种种供养。实生于罪<br>
<br>
云何为口刀剑生诸苦报。有一会主造作大会。作如是教。我今作邪盛大会。汝等当杀尔所少壮特牛。乃至杀害尔所微细虫。是名口刀剑生诸苦报。大会主虽作是布施．供养。实生于罪<br>
<br>
云何为身刀剑生诸苦报。谓有一大会主造作大会。自手伤杀尔所特牛。乃至杀害种种细虫。是名身刀剑生诸苦报。彼大会主虽作是念种种布施．种种供养。实生于罪<br>
<br>
然婆罗门当勤供养三火。随时恭敬。礼拜奉事。施其安乐。何等为三。一者根本。二者居家。三者福田<br>
<br>
何者为根本火。随时恭敬。奉事供养。施其安乐。谓善男子方便得财。手足勤苦。如法所得。供养父母。令得安乐。是名根本火。何故名为根本。若善男子从彼而生。所谓父母。故名根本。善男子以崇本故。随时恭敬。奉事供养。施以安乐<br>
<br>
何等为居家火。善男子随时育养。施以安乐。谓善男子方便得财。手足勤苦。如法所得。供给妻子．宗亲．眷属．仆使．佣客。随时给与。恭敬施安。是名家火。何故名家。其善男子处于居家。乐则同乐。苦则同苦。在所为作皆相顺从。故名为家。是故善男子随时供给。施与安乐<br>
<br>
何等名田火。善男子随时恭敬。尊重供养。施其安乐。谓善男子方便得财。手足勤劳。如法所得。奉事供养诸沙门．婆罗门。善能调伏贪．恚．痴者。如是等沙门．婆罗门。建立福田。崇向增进。乐分乐报。未来生天。是名田火。何故名田。为世福田。谓为应供。是故名田。是善男子随时恭敬。奉事供养。施其安乐。尔时。世尊复说偈言<br>
<br>
　根本及居家　　应供福田火<br>
　是火增供养　　充足安隐乐<br>
　无罪乐世间　　慧者往生彼<br>
　如法财复会　　供养所应养<br>
　供养应养故　　生天得名称　<br>
<br>
然。婆罗门。今善男子先所供养三火应断令灭。何等为三。谓贪欲火．嗔恚火．愚痴火。所以者何。若贪火不断不灭者。自害害他。自他俱害。现法得罪。后世得罪。现法后世得罪。缘彼而生心法忧苦。恚火．痴火亦复如是。婆罗门。若善男子事积薪火。随时辛苦。随时然。随时灭火因缘受苦<br>
<br>
尔时。长身婆罗门默然而住<br>
<br>
时。有婆罗门子名郁多罗。于会中坐<br>
<br>
长身婆罗门须臾默然。思惟已。告郁多罗。汝能往至邪盛会所。放彼系柱特牛及诸众生受系缚者。悉皆放不。而告之言。长身婆罗门语汝。随意自在。山泽旷野。食不断草。饮净流水。四方风中受诸快乐<br>
<br>
郁多罗白言。随大师教。即往彼邪盛会所放诸众生。而告之言。长身婆罗门语汝。随其所乐。山泽旷野。饮水食草。四风自适<br>
<br>
尔时。世尊知郁多罗。知已。为长身婆罗门种种说法。示教照喜。如律。世尊说法先后。说戒．说施及生天功德。爱．欲．味．患。出要清净。烦恼清净。开示现显。譬如鲜净白[疊*毛]易受染色。长身婆罗门亦复如是。即于座上见四真谛。得无间等<br>
<br>
时。长身婆罗门见法．得法．知法．入法。度诸疑惑。不由他度。于正法中得无所畏。即从座起。整衣服。偏袒右肩。合掌白佛。已度。世尊。我从今日尽其寿命。归佛．归法．归比丘僧。为优婆塞。证知我。唯愿世尊与诸大众受我饭食。尔时。世尊默然而许<br>
<br>
时。长身婆罗门知佛受请已。为佛作礼。右绕三匝而去。长身婆罗门还邪盛处。所诸供办净美好者。布置床座。遣使请佛。白言。时到。惟圣知时<br>
<br>
尔时。世尊着衣持钵。大众围绕。往到长身婆罗门会所。大众前坐<br>
<br>
时。长身婆罗门知世尊坐定已。手自供养种种饮食。食已。澡漱洗钵毕。别敷卑床。于大众前端坐听法<br>
<br>
尔时。世尊为长身婆罗门说种种法。示教照喜已。从座起而去<br>
<br>
　　（九四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有年少婆罗门名僧迦罗。来诣佛所。与世尊面相问讯慰劳已。退坐一面。白佛言。瞿昙。不善男子云何可知<br>
<br>
佛告婆罗门。譬犹如月<br>
<br>
婆罗门复问。善男子云何可知<br>
<br>
佛告婆罗门。譬犹如月<br>
<br>
婆罗门白佛。云何不善男子如月<br>
<br>
佛告婆罗门。如月黑分。光明亦失。色亦失。所系亦失。日夜消灭。乃至不现。如是。有人于如来所。得信家心。受持净戒。善学多闻。损己布施。正见真实。于如来所净信．持戒．惠施．多闻．正见真直已。然后退失。于戒．闻．施．正见悉皆忘失。日夜消灭。乃至须臾。一切忘失<br>
<br>
复次。婆罗门。若善男子不习近善知识。不数闻法。不正思惟。身行恶行。口行恶行。意行恶行。行恶因缘故。身坏命终。堕恶趣泥梨中。如是。婆罗门。不善男子其譬如月<br>
<br>
婆罗门白佛。云何善男子其譬如月<br>
<br>
佛告婆罗门。譬如明月净分光明。色泽日夜增明。乃至月满。一切圆净。如是。善男子于如来法．律得净信心。乃至正见真净增明。戒增．施增．闻增．慧增。日夜增长。复于余时亲近善知识。闻说正法。内正思惟。行身善行。行口善行。行意善行故。以是因缘。身坏命终。化生天上。婆罗门。是故善男子譬如月<br>
<br>
尔时。世尊而说偈言<br>
<br>
　譬如月无垢　　周行于虚空<br>
　一切小星中　　其光最盛明<br>
　净信亦如是　　戒闻离悭施<br>
　于诸悭世间　　其施特明显　<br>
<br>
佛说此经已。僧迦罗婆罗门闻佛所说。欢喜随喜。从座起而去<br>
<br>
　　（九五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有生闻婆罗门来诣佛所。与世尊面相问讯慰劳已。退坐一面。白佛言。瞿昙。我闻瞿昙说言。唯应施我。不应施余人。施我得大果。非施余人而得大果。应施我弟子。不应施余弟子。施我弟子得大果报。非施余弟子得大果报。云何。瞿昙。作是语者。为实说耶。非为谤毁瞿昙乎。为如说说．如法说耶．法次法说。不为余人以同法来诃责耶<br>
<br>
佛告婆罗门。彼如是说者。谤毁我耳。非如说说．如法说。法次法说。不致他人来以同法呵责。所以者何。我不如是说。应施于我。不应施余。施我得大果报。非施余人得大果报。应施我弟子。施我弟子得大果报。非施余弟子得大果报。然。婆罗门。我作如是说者。作二种障。障施者施．障受者利。婆罗门乃至士夫。以洗器余食着于净地。令彼处众生即得利乐。我说斯等亦入福门。况复施人。婆罗门。然我复说。施持戒者得果报。不同犯戒<br>
<br>
生闻婆罗门白佛言。如是。瞿昙。我亦如是说。施持戒者得大果报。非施犯戒<br>
<br>
尔时。世尊复说偈言<br>
<br>
　若黑若有白　　若赤若有色<br>
　犁杂及金色　　纯黄及鸽色<br>
　如是等牸牛　　牛犊姝好者<br>
　丁壮力具足　　调善行捷疾<br>
　但使堪运重　　不问本生色<br>
　人亦复如是　　各随彼彼生<br>
　刹利婆罗门　　毗舍首陀罗<br>
　旃陀罗下贱　　所生悉不同<br>
　但使持净戒　　离重担烦恼<br>
　纯一修梵行　　漏尽阿罗汉<br>
　于世间善逝　　施彼得大果<br>
　愚者无智慧　　未尝闻正法<br>
　施彼无大果　　不近善友故<br>
　若习善知识　　如来及声闻<br>
　清净信善逝　　根生坚固力<br>
　所住之善趣　　及生大姓家<br>
　究竟般涅盘　　大仙如是说　<br>
<br>
佛说此经已。生闻婆罗门闻佛所说。欢喜随喜。作礼而去<br>
<br>
　　（九六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊晨朝着衣持钵。入舍卫城乞食。时。有异婆罗门。年耆根熟。执杖持钵。家家乞食<br>
<br>
尔时。世尊告婆罗门。汝今云何年耆根熟。柱杖持钵。家家乞食。婆罗门白佛。瞿昙。我家中所有财物悉付其子。为子娶妻。然后舍家。是故柱杖持钵。家家乞食<br>
<br>
佛告婆罗门。汝能于我所受诵一偈。还归于众中。为儿说耶<br>
<br>
婆罗门白佛。能受。瞿昙<br>
<br>
尔时。世尊即说偈言<br>
<br>
　生子心欢喜　　为子聚财物<br>
　亦为娉其妻　　而自舍出家<br>
　边鄙田舍儿　　违负于其父<br>
　人形罗刹心　　弃舍于尊老<br>
　老马无复用　　则夺其[麩-夫+黃]麦<br>
　儿少而父老　　家家行乞食<br>
　曲杖为最胜　　非子为恩爱<br>
　为我防恶牛　　免险地得安<br>
　能却凶暴狗　　扶我闇处行<br>
　避深坑空井　　草木棘刺林<br>
　凭杖威力故　　峙立不堕落　<br>
<br>
时。婆罗门从世尊受斯偈已。还归婆罗门大众中为子而说。先白大众。听我所说。然后诵偈。如上广说。其子愧怖。即抱其文。还将入家。摩身洗浴。覆以青衣被。立为家主<br>
<br>
时。婆罗门作是念。我今得胜族姓。是沙门瞿昙恩。我经所说。为师者如师供养。为和尚者如和尚供养。我今所得。皆沙门瞿昙力。即是我师。我今当以上妙好衣以奉瞿昙<br>
<br>
时。婆罗门持上妙衣。至世尊所。面前问讯慰劳已。退坐一面。白佛言。瞿昙。我今居家成就。是瞿昙力。我经记说。为师者以师供养。为和尚者以和尚供养。今日瞿昙即为我师。愿受此衣。哀愍故<br>
<br>
世尊即受。为哀愍故<br>
<br>
尔时。世尊为婆罗门说种种法。示教照喜<br>
<br>
时。婆罗门闻佛所说。欢喜随喜。作礼而去<br>
<br>
　　（九七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊晨朝着衣持钵。入舍卫城乞食<br>
<br>
时。有异婆罗门年耆根熟。摄杖持钵。家家乞食。彼婆罗门遥见世尊而作是念。沙门瞿昙摄杖持钵。家家乞食。我亦摄杖持钵。家家乞食。我与瞿昙俱是比丘<br>
<br>
尔时。世尊说偈答曰<br>
<br>
　所谓比丘者　　非但以乞食<br>
　受持在家法　　是何名比丘<br>
　于功德过恶　　俱离修正行<br>
　其心无所畏　　是则名比丘　<br>
<br>
佛说是经已。彼婆罗门闻佛所说。欢喜随喜。作礼而去<br>
<br>
　　（九八）<br>
<br>
如是我闻<br>
<br>
一时。佛在拘萨罗人间游行。至一那罗聚落。住一那罗林中<br>
<br>
尔时。世尊着衣持钵。入一陀罗聚落乞食。而作是念。今日大早。今且可过耕田婆罗豆婆遮婆罗门作饮食处<br>
<br>
尔时。耕田婆罗豆婆遮婆罗门五百具犁耕田。为作饮食。时。耕田婆罗豆婆遮婆罗门遥见世尊。白言。瞿昙。我今耕田下种。以供饮食。沙门瞿昙亦应耕田下种。以供饮食<br>
<br>
佛告婆罗门。我亦耕田下种。以供饮食<br>
<br>
婆罗门白佛。我都不见沙门瞿昙若犁．若轭．若鞅．若縻．若镵．若鞭。而今瞿昙说言。我亦耕田下种。以供饮食<br>
<br>
尔时。耕田婆罗豆婆遮婆罗门即说偈言<br>
<br>
　自说耕田者　　而不见其耕<br>
　为我说耕田　　令我知耕法　<br>
<br>
尔时。世尊说偈答言<br>
<br>
　信心为种子　　苦行为时雨<br>
　智慧为时轭　　惭愧心为辕<br>
　正念自守护　　是则善御者<br>
　包藏身口业　　知食处内藏<br>
　真实为真乘　　乐住为懈息<br>
　精进为废荒　　安隐而速进<br>
　直往不转还　　得到无忧处<br>
　如是耕田者　　逮得甘露果<br>
　如是耕田者　　不还受诸有　<br>
<br>
时。耕田婆罗豆婆遮婆罗门白佛言。善耕田。瞿昙。极善耕田。瞿昙。于是耕田婆罗豆婆遮婆罗门闻世尊说偈。心转增信。以满钵香美饮食以奉世尊。世尊不受。以因说偈得故。即说偈言<br>
<br>
　不因说法故　　受彼食而食　<br>
<br>
如是广说。如前为火与婆罗门广说<br>
<br>
时。耕田婆罗豆婆遮婆罗门白佛言。瞿昙。今以此食安着何处<br>
<br>
佛告婆罗门。我不见诸天．魔．梵．沙门．婆罗门．天神．世人堪食此食而得安身。婆罗门。汝持此食着无虫水中。及少生草地<br>
<br>
时。婆罗门即持此食着无虫水中。水即烟起涌沸。啾啾作声。如热丸投于冷水。啾啾作声。如是彼食投着无虫水中。烟起涌沸。啾啾作声<br>
<br>
时。婆罗门作是念。沙门瞿昙实为奇特。大德大力。乃令饮食神变如是<br>
<br>
时。彼婆罗门见食瑞应。信心转增。白佛言。瞿昙。我今可得于正法中出家．受具足不<br>
<br>
佛告婆罗门。汝今可得于正法中出家．受具足。得比丘分。彼即出家已。独静思惟。所以族姓子剃除须发。着袈裟衣。正信．非家．出家学道。乃至得阿罗汉。心善解脱<br>
<br>
　　（九九）<br>
<br>
如是我闻<br>
<br>
一时。佛住王舍城<br>
<br>
时。有尊者名曰净天。在鞞提诃国人间游行。至弥絺罗城庵罗园中。时。尊者净天晨朝着衣持钵。入弥絺罗城乞食。次第乞食。到自本家。时。净天母年老。在中堂持食祀火。求生梵天。不觉尊者净天在门外立<br>
<br>
时。毗沙门天王于尊者净天所极生敬信。时。毗沙门天王。诸夜叉导从。乘虚而行。见尊者净天在门外立。又见其母手擎饮食。在中堂上供养祀火。不见其子在外门立。见已。从空中下。至净天母前。而说偈言<br>
<br>
　此婆罗门尼　　梵天极辽远<br>
　为求彼生故　　于此祠祀火<br>
　此非梵天道　　何为徒祀此<br>
　汝婆罗门尼　　净天住门外<br>
　垢秽永无余　　是则天中天<br>
　萧然无所有　　独一不兼资<br>
　为乞食入舍　　所应供养者<br>
　净天善修身　　人天良福田<br>
　远离一切恶　　不为染所染<br>
　德同于梵天　　形在人间住<br>
　不着一切法　　如彼淳熟龙<br>
　比丘正念住　　其心善解脱<br>
　应奉以初佛　　是则上福田<br>
　应以正信心　　及时速施与<br>
　当预建立洲　　令未来安乐<br>
　汝观此牟尼　　已渡苦海流<br>
　是故当信心　　及时速施与<br>
　当预建立洲　　令未来安乐<br>
　毗沙门天王　　开发彼令舍　<br>
<br>
时。尊者净天即为其母种种说法。示教照喜已。复道而去<br>
<br>
　　（一○○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异婆罗门来诣佛所。面前问讯。相慰劳已。退坐一面。白佛言。瞿昙。所谓佛者。云何为佛。为是父母制名。为是婆罗门制名。时。婆罗门即说偈言<br>
<br>
　佛者是世间　　超渡之胜名<br>
　为是父母制　　名之为佛耶　<br>
<br>
尔时。世尊说偈答言<br>
<br>
　佛见过去世　　如是见未来<br>
　亦见现在世　　一切行起灭<br>
　明智所了知　　所应修已修<br>
　应断悉已断　　是故名为佛<br>
　历劫求选择　　纯苦无暂乐<br>
　生者悉磨灭　　远离息尘垢<br>
　拔诸使刺本　　等觉故名佛　<br>
<br>
佛说偈已。彼婆罗门闻佛所说。欢喜随喜。从座起去<br>
<br>
　　（一○一）<br>
<br>
如是我闻<br>
<br>
一时。佛在拘萨罗人间游行。有从迦帝聚落．堕鸠罗聚落二村中间。一树下坐。入尽正受<br>
<br>
时。有豆磨种姓婆罗门随彼道行。寻佛后来。见佛脚迹千辐轮相。印文显现。齐辐圆辋。众好满足。见已。作是念。我未曾见人间有如是足迹。今当随迹以求其人。即寻脚迹至于佛所。来见世尊坐一树下。入尽正受。严容绝世。诸根澄静。其心寂定。第一调伏。正观成就。光相巍巍。犹若金山。见已。白言。为是天耶<br>
<br>
佛告婆罗门。我非天也<br>
<br>
为龙．夜叉．乾闼婆．阿修罗．迦楼罗．紧那罗．摩睺罗伽．人．非人等<br>
<br>
佛告婆罗门。我非龙乃至人．非人也<br>
<br>
婆罗门白佛。若言非天．非龙。乃至非人．非非人。为是何等<br>
<br>
尔时。世尊说偈答言<br>
<br>
　天龙乾闼婆　　紧那罗夜叉<br>
　无善阿修罗　　诸摩睺罗伽<br>
　人与非人等　　悉由烦恼生<br>
　如是烦恼漏　　一切我已舍<br>
　已破已磨灭　　如芬陀利生<br>
　虽生于水中　　而未曾着水<br>
　我虽生世间　　不为世间着<br>
　历劫常选择　　纯苦无暂乐<br>
　一切有为行　　悉皆生灭故<br>
　离垢不倾动　　已拔诸剑刺<br>
　究竟生死除　　故名为佛陀　<br>
<br>
佛说此经已。豆摩种婆罗门闻佛所说。欢喜随喜。从路而去<br>
<br>
　　（一○二）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。世尊晨朝着衣持钵。入王舍城乞食。次第乞食。至婆罗豆婆遮婆罗门舍<br>
<br>
时。婆罗门手执木杓。盛诸饮食。供养火具。住于门边。遥见佛来。见已。白佛作是言。住。住。领群特。慎勿近我门<br>
<br>
佛告婆罗门。汝知领群特．领群特法耶<br>
<br>
婆罗门言。我不知领群特。亦不知领群特法。沙门瞿昙知领群特及领群特法不<br>
<br>
佛言。我善知是领群特及领群特法<br>
<br>
是时。婆罗门即放事火具。疾敷床座。请佛令坐。白言。瞿昙。为我说领群特及领群特法<br>
<br>
佛即就座为说偈言<br>
<br>
　嗔恚心怀恨　　隐覆诸过恶<br>
　犯戒起恶见　　虚伪不真实<br>
　如是等士夫　　当知领群特<br>
　憋暴贪吝惜　　恶欲悭谄伪<br>
　无惭无愧心　　当知领群特<br>
　一生二生者　　一切皆杀害<br>
　无有慈愍心　　是为领群特<br>
　若杀缚椎打　　聚落及城邑<br>
　无道以切责　　当知领群特<br>
　住止及行路　　为众之导首<br>
　苦切诸群下　　恐怛相迫胁<br>
　取利以供己　　当知领群特<br>
　聚落及空地　　有主无主物<br>
　掠护为己有　　当知领群特<br>
　自弃薄其妻　　又不入淫舍<br>
　侵陵他所爱　　当知领群特<br>
　内外诸亲属　　同心善知识<br>
　侵掠彼所受　　当知领群特<br>
　妄语欺诳人　　诈取无证财<br>
　他索而不还　　当知领群特<br>
　为己亦为他　　举责及财与<br>
　或复顺他语　　妄语为他证<br>
　如是妄语者　　当知领群特<br>
　作恶不善业　　无有人知者<br>
　隐讳覆藏恶　　当知领群特<br>
　若人问其义　　而答以非义<br>
　颠倒欺诳人　　当知领群特<br>
　实空无所有　　而轻毁智者<br>
　愚痴为利故　　当知领群特<br>
　高慢自称举　　毁坏于他人<br>
　是极卑鄙慢　　当知领群特<br>
　自造诸过恶　　移过诬他人<br>
　妄语谤清白　　当知领群特<br>
　前受他利养　　他人来诣己<br>
　无有敬报心　　当知领群特<br>
　沙门婆罗门　　如法来乞求<br>
　呵责而不与　　当知领群特<br>
　若父母年老　　少壮气已谢<br>
　不勤加奉养　　当知领群特<br>
　父母诸尊长　　兄弟亲眷属<br>
　实非阿罗汉　　自显罗汉德<br>
　世间之大贼　　当知领群特<br>
　初上种姓生　　习婆罗门典<br>
　而于其中间　　习行诸恶业<br>
　不以胜生故　　障呵责恶道<br>
　现法受呵责　　后世堕恶道<br>
　生旃陀罗家　　世称须陀夷<br>
　名闻遍天下　　旃陀罗所无<br>
　婆罗门刹利　　大姓所供养<br>
　乘于净天道　　平等正直住<br>
　不以生处障　　令不生梵天<br>
　现法善名誉　　后世生善趣<br>
　二生汝当知　　如我所显示<br>
　不以所生故　　名为领群特<br>
　不以所生故　　名为婆罗门<br>
　业为领群特　　业为婆罗门　<br>
<br>
婆罗门白佛言<br>
<br>
　如是大精进　　如是大牟尼<br>
　不以所生故　　名为领群特<br>
　不以所生故　　名为婆罗门<br>
　业故领群特　　业故婆罗门　<br>
<br>
时。事火婆罗豆婆遮婆罗门转得信心。以满钵好食奉上世尊。世尊不受。以说偈得故。偈如上说<br>
<br>
时。事火婆罗豆婆遮婆罗门见食瑞应已。增其信心。白佛言。世尊。我今可得为正法．律出家．受具足不<br>
<br>
佛告婆罗门。汝今可得于正法．律出家．受具足戒。即得出家。独静思惟。如前说。乃至得阿罗汉。心善解脱<br>
<br>
时。婆罗豆婆遮婆罗门得阿罗汉。心善解脱。自觉喜乐。即说偈言<br>
<br>
　非道求清净　　供养祠祀火<br>
　不识清净道　　犹如生盲者<br>
　今已得安乐　　出家受具足<br>
　逮得于三明　　佛所教已作<br>
　先婆罗门难　　今为婆罗门<br>
　沐浴离尘垢　　度诸天彼岸　<br>
<br>
杂阿含经卷第四此经此卷。国．宋二本文义全同。皆有十九经。总二十五纸。丹本有十五经。若依宋藏。或写之可成二十七纸。又其文义与国．宋二本全别。未知去取。今捡国．宋本经。则下流函中。此经第四十二卷耳。宋藏错将彼卷重刊于此。为初四卷。国亦仍之者。错也。故令去彼。取此丹本经焉。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 