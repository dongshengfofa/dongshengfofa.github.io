<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第三十九<br>
<br>
　　　　宋天竺三藏求那跋陀罗译<br>
<br>
　　（一○八一）<br>
<br>
如是我闻<br>
<br>
一时。佛住波罗奈国鹿野苑中<br>
<br>
尔时。世尊晨朝着衣持钵。入波罗奈城乞食。时。有异比丘着衣持钵。入城乞食。于其路边。住一树下。起不善觉。以依恶贪<br>
<br>
尔时。世尊见彼比丘住一树下。以生不善觉。依恶贪嗜。而告之曰。比丘。比丘。莫种苦种。而发熏生臭。汁漏流出。若比丘种苦种子。自发生臭。汁漏流出者。欲令蛆蝇不竞集者。无有是处<br>
<br>
时。彼比丘作是念。世尊知我心之恶念。即生恐怖。身毛皆竖<br>
<br>
尔时。世尊入城乞食毕。还精舍。举衣钵。洗足已。入室坐禅。晡时从禅觉。至于僧中。于众前敷座而坐。告诸比丘。我今晨朝着衣持钵。入城乞食。见一比丘住于树下。以生不善觉。依恶贪嗜。我时见已。即告之言。比丘。比丘。莫种苦种。发熏生臭。恶汁流出。若有比丘种苦种子。发熏生臭。恶汁流出。蛆蝇不集。无有是处。时。彼比丘即思念。佛已知我心之所念。惭愧恐怖。心惊毛竖。随路而去<br>
<br>
时。有异比丘从坐起。整衣服。偏袒右肩。合掌白佛。世尊。云何苦种。云何生臭。云何汁流。云何蛆蝇<br>
<br>
佛告比丘。忿怒烦怨。名曰苦种。五欲功德。名为生臭。于六触入处不摄律仪。是名汁流。谓触入处不摄已。贪．忧．诸恶不善心竞生。是名蛆蝇。尔时。世尊即说偈言<br>
<br>
　耳目不防护　　贪欲从是生<br>
　是名为苦种　　生臭汁潜流<br>
　诸觉观气味　　依于恶贪嗜<br>
　聚落及空处　　若于昼若夜<br>
　远离修梵行　　究竟于苦边<br>
　若内心寂静　　决定谛明了<br>
　卧觉常安乐　　诸恶蛆蝇灭<br>
　正士所习近　　善说贤圣路<br>
　了知八正道　　不还更受身　<br>
<br>
佛说此经已。诸比丘闻佛所说。欢喜奉行<br>
<br>
　　（一○八二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊晨朝着衣持钵。入舍卫城乞食。食毕。还精舍。洗足已。入安陀林坐禅<br>
<br>
时。有异比丘亦复晨朝着衣持钵。入舍卫城乞食。食毕。还精舍。洗足已。入安陀林。坐一树下。入昼正受。是比丘入昼正受时。有恶不善觉起。依贪嗜心<br>
<br>
时。有天神。依安陀林住止者。作是念。此比丘不善不类。于安陀林坐禅而起不善觉。心依恶贪。我当往呵责。作是念已。往语比丘言。比丘。比丘。作疮疣耶<br>
<br>
比丘答言。当治令愈<br>
<br>
天神语比丘。疮如铁镬。云何可复<br>
<br>
比丘答言。正念正智。足能令复<br>
<br>
天神白言。善哉。善哉。此是真贤治疮。如是治疮。究竟能愈。无有发时<br>
<br>
尔时。世尊晡时从禅觉。还祇树给孤独园。入僧中。于大众前敷座而坐。告诸比丘。我今晨朝着衣持钵。入舍卫城乞食。乞食还。至安陀林坐禅。入昼正受。有一比丘亦乞食还至安陀林。坐一树下。入昼正受。而彼比丘起不善觉。心依恶贪。有天神依安陀林住。语比丘言。比丘。比丘。作疮疣耶。如上广说。乃至如是。比丘。善哉。善哉。此治众贤。尔时。世尊即说偈言<br>
<br>
　士夫作疮疣　　自生于苦患<br>
　愿求世间欲　　心依于恶贪<br>
　以生疮疣故　　蛆蝇竞来集<br>
　爱求为疮疣　　蛆蝇诸恶觉<br>
　及诸贪嗜心　　皆悉从意生<br>
　钻凿士夫心　　以求华名利<br>
　欲火转炽然　　妄想不善觉<br>
　身心日夜羸　　远离寂静道<br>
　若内心寂静　　决定智明了<br>
　无有斯疮疣　　见佛安隐路<br>
　正士所游迹　　贤圣善宣说<br>
　明智所知道　　不复受诸有　<br>
<br>
佛说此经已。诸比丘闻佛所说。欢喜奉行<br>
<br>
　　（一○八三）<br>
<br>
如是我闻<br>
<br>
一时。佛住毗舍离国猕猴池侧重阁讲堂。时。有众多比丘晨朝着衣持钵。入毗舍离乞食<br>
<br>
时。有年少比丘出家未久。不闲法．律。当乞食时。不知先后次第。余比丘见已而告之言。汝是年少。出家未久。未知法．律。莫越。莫重。前后失次而行乞食。长夜当得不饶益苦<br>
<br>
年少比丘言。诸上座亦复越次。不随前后。非独我也。如是再三。不能令止<br>
<br>
众多比丘乞食已。还精舍。举衣钵。洗足已。诣佛所。稽首礼足。退坐一面。白佛言。世尊。我等晨朝着衣持钵。入毗舍离乞食。有一年少比丘。于此法．律出家未久。行乞食时不以次第。前后复重。诸比丘等再三谏不受。而作是言。诸上座亦不次第。何故呵我。我等诸比丘三呵不受。故来白世尊。唯愿世尊为除非法。哀愍故<br>
<br>
佛告诸比丘。如空泽中有大湖水。有大龙象而居其中。拔诸藕根。洗去泥土。然后食之。食已。身体肥悦。多力多乐。以是因缘。常喜乐住。有异种族象。形体羸小。效彼龙象。拔其藕根。洗不能净。合泥土食。食之不消。体不肥悦。转转羸弱。缘斯致死。或同死苦<br>
<br>
如是。宿德比丘学道日久。不乐嬉戏。久修梵行。大师所叹。诸余明智修梵行者亦复加叹。是等比丘依止城邑聚落。晨朝着衣持钵。入城乞食。善护身口。善摄诸根。专心系念。能令彼人不信者信．信者不异。若得财利．衣被．饮食．床卧．汤药。不染．不着．不贪．不嗜．不迷．不逐。见其过患。见其出离。然复食之。食已。身心悦泽。得色得力。以是因缘。常得安乐<br>
<br>
彼年少比丘出家未久。未闲法．律。依诸长老。依止聚落。着衣持钵。入村乞食。不善护身。不守根门。不专系念。不能令彼不信者信．信者不变。若得财利．衣被．饮食．卧具．汤药。染着贪逐。不见过患。不见出离。以嗜欲心食。不能令身悦泽。安隐快乐。缘斯食故。转向于死。或同死苦。所言死者。谓舍戒还俗。失正法．正律。同死苦者。谓犯正法．律。不识罪相。不知除罪。尔时。世尊即说偈言<br>
<br>
　龙象拔藕根　　水洗而食之<br>
　异族象效彼　　合泥而取食<br>
　因杂泥食故　　羸病遂至死　<br>
<br>
佛说此经已。诸比丘闻佛所说。欢喜奉行<br>
<br>
　　（一○八四）<br>
<br>
如是我闻<br>
<br>
一时。佛住王舍城寒林中丘冢间<br>
<br>
尔时。世尊告诸比丘。寿命甚促。转就后世。应勤习善法。修诸梵行。无有生而不死者。而世间人不勤方便专修善法．修贤修义<br>
<br>
时。魔波旬作是念。沙门瞿昙住王舍城寒林中丘冢间。为诸声闻如是说法。人命甚促。乃至不修贤修义。我今当往。为作娆乱<br>
<br>
时。魔波旬化作年少。往住佛前。而说偈言<br>
<br>
　常逼迫众生　　得人间长寿<br>
　迷醉放逸心　　亦不向死处　<br>
<br>
尔时。世尊作是念。此是恶魔来作恼乱。即说偈言<br>
<br>
　常逼迫众生　　受生极短寿<br>
　当勤修精进　　犹如救头然<br>
　勿得须臾懈　　令死魔忽至<br>
　知汝是恶魔　　速于此灭去　<br>
<br>
天魔波旬作是念。沙门瞿昙已知我心。惭愧忧戚。即没不现<br>
<br>
　　（一○八五）<br>
<br>
如是我闻<br>
<br>
一时。佛住王舍城寒林中丘冢间<br>
<br>
尔时。世尊告诸比丘。一切行无常。一切行不恒．不安。非稣息。变易之法。乃至当止一切有为行。厌离．不乐．解脱<br>
<br>
时。魔波旬作是念。今沙门瞿昙住王舍城寒林中。为诸声闻说如是法。一切行无常．不恒。非稣息。变易之法。乃至当止一切有为。厌离．不乐．解脱。我当往彼。为作娆乱。即化作年少。往诣佛所。住于佛前。而说偈言<br>
<br>
　寿命日夜流　　无有穷尽时<br>
　寿命当来去　　犹如车轮转　<br>
<br>
尔时。世尊作是念。此是恶魔欲作娆乱。即说偈言<br>
<br>
　日夜常迁流　　寿亦随损减<br>
　人命渐消亡　　犹如小河水<br>
　我知汝恶魔　　便自消灭去　<br>
<br>
时。魔波旬作是念。沙门瞿昙已知我心。惭愧忧戚。即没不现<br>
<br>
　　（一○八六）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。世尊夜起经行。至于后夜。洗足入室。敛身正坐。专心系念<br>
<br>
时。魔波旬作是念。今沙门瞿昙于王舍城迦兰陀竹园。夜起经行。于后夜时。洗足入室。正身端坐。系念禅思。我今当往。为作娆乱。即化作年少。住于佛前。而说偈言<br>
<br>
　我心于空中　　执长绳罥下<br>
　政欲缚沙门　　不令汝得脱　<br>
<br>
尔时。世尊作是念。恶魔波旬欲作娆乱。即说偈言<br>
<br>
　我说于世间　　五欲意第六<br>
　于彼永已离　　一切苦已断<br>
　我已离彼欲　　心意识亦灭<br>
　波旬我知汝　　速于此灭去　<br>
<br>
时。魔波旬作是念。沙门已知我心。惭愧忧戚。即没不现<br>
<br>
　　（一○八七）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。世尊夜起经行。至后夜时。洗足入室。右胁卧息。系念明相。正念正智。作起觉想<br>
<br>
时。魔波旬作是念。今沙门瞿昙住王舍城迦兰陀竹园。乃至作起觉想。我今当往。为作留难。即化作年少。往住佛前。而说偈言<br>
<br>
　何眠何故眠　　已灭何复眠<br>
　空舍何以眠　　得出复何眠　<br>
<br>
尔时。世尊作是念。恶魔波旬欲作娆乱。即说偈言<br>
<br>
　爱网故染着　　无爱谁持去<br>
　一切有余尽　　唯佛得安眠<br>
　汝恶魔波旬　　于此何所说　<br>
<br>
时。魔波旬作是念。沙门瞿昙已知我心。惭愧忧戚。即没不现<br>
<br>
　　（一○八八）<br>
<br>
如是我闻<br>
<br>
一时。佛住王舍城耆阇崛山中<br>
<br>
尔时。世尊于夜闇时。天小微雨。电光睒现。出房经行<br>
<br>
时。魔波旬作是念。今沙门瞿昙住王舍城耆阇崛山中。夜闇微雨。电光时现。出房经行。我今当往。为作留难。执大团石。两手调弄。到于佛前。碎成微尘<br>
<br>
尔时。世尊作是念。恶魔波旬欲作娆乱。即说偈言<br>
<br>
　若耆阇崛山　　于我前令碎<br>
　于佛等解脱　　不能动一毛<br>
　假令四海内　　一切诸山地<br>
　放逸之亲族　　令其碎成尘<br>
　亦不能倾动　　如来一毛发　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○八九）<br>
<br>
如是我闻<br>
<br>
一时。佛住王舍城耆阇崛山中<br>
<br>
尔时。世尊夜起经行。至后夜时。洗足入房。正身端坐。系念在前<br>
<br>
时。魔波旬作是念。今沙门瞿昙住王舍城耆阇崛山中。夜起经行。后夜入房。正身端坐。系念在前。我今当往。为作留难。即化作大龙。绕佛身七匝。举头临佛顶上。身如大船。头如大帆。眼如铜炉。舌如曳电。出息入息若雷雹声<br>
<br>
尔时。世尊作是念。恶魔波旬欲作娆乱。即说偈言<br>
<br>
　犹如空舍宅　　牟尼心虚寂<br>
　于中而旋转　　佛身亦如是<br>
　无量凶恶龙　　蚊虻蝇蚤等<br>
　普集食其身　　不能动毛发<br>
　破裂于虚空　　倾覆于大地<br>
　一切众生类　　悉来作恐怖<br>
　刀矛枪利箭　　悉来害佛身<br>
　如是诸暴害　　不能伤一毛　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九○）<br>
<br>
如是我闻<br>
<br>
一时。佛住王舍城毗婆罗山七叶树林石室中<br>
<br>
尔时。世尊夜起露地。或坐或经行。至后夜时。洗足入室。安身卧息。右胁着地。足足相累。系念明相。正念正智。作起觉想<br>
<br>
时。魔波旬作是念。沙门瞿昙住王舍城毗婆罗山七叶树林石室中。夜起露地若坐若行。至后夜时。洗足入室而坐。右胁卧息。足足相累。系念明相。正念正智。作起觉想。我今当往。为作留难。化作年少。往住佛前。而说偈言<br>
<br>
　为因我故眠　　为是后边故<br>
　多有钱财宝　　何故守空闲<br>
　独一无等侣　　而着于睡眠　<br>
<br>
尔时。世尊作是念。恶魔波旬欲作娆乱。即说偈言<br>
<br>
　不因汝故眠　　非为最后边<br>
　亦无多钱财　　唯集无忧宝<br>
　哀愍世间故　　右胁而卧息<br>
　觉亦不疑惑　　眠亦不恐怖<br>
　若昼若复夜　　无增亦无损<br>
　为哀众生眠　　故无有损减<br>
　正复以百枪　　贯身常掘动<br>
　犹得安隐眠　　已离内枪故　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九一）<br>
<br>
如是我闻<br>
<br>
一时。佛住王舍城毗婆罗山七叶树林石室中<br>
<br>
时。有尊者瞿低迦。住王舍城仙人山侧黑石室中。独一思惟。不放逸行。修自饶益。时受意解脱身作证。数数退转。一．二．三．四．五．六反退。还复得。时受意解脱身作证。寻复退转<br>
<br>
彼尊者瞿低迦作是念。我独一静处思惟。不放逸行。精勤修习。以自饶益。时受意解脱身作证。而复数数退转。乃至六反。犹复退转。我今当以刀自杀。莫令第七退转<br>
<br>
时。魔波旬作是念。沙门瞿昙住王舍城毗婆罗山侧七叶树林石窟中。有弟子瞿低迦住王舍城仙人山侧黑石室中。独一静处。专精思惟。得时受意解脱身作证。六反退转。而复还得。彼作是念。我已六反退。而复还得。莫令我第七退转。我宁以刀自杀。莫令第七退转。若彼比丘以刀自杀者。莫令自杀。出我境界去。我今当往告彼大师<br>
<br>
尔时。波旬执琉璃柄琵琶。诣世尊所。鼓弦说偈<br>
<br>
　大智大方便　　自在大神力<br>
　得炽然弟子　　而今欲取死<br>
　大牟尼当制　　勿令其自杀<br>
　何闻佛世尊　　正法律声闻<br>
　学其所不得　　而取于命终　<br>
<br>
时。魔说此偈已。世尊说偈答言<br>
<br>
　波旬放逸种　　以自事故来<br>
　坚固具足士　　常住妙禅定<br>
　昼夜勤精进　　不顾于性命<br>
　见三有可畏　　断除彼爱欲<br>
　已摧伏魔军　　瞿低般涅槃<br>
　波旬心忧恼　　琵琶落于地<br>
　内怀忧戚已　　即没而不现　<br>
<br>
尔时。世尊告诸比丘。汝等当来。共至仙人山侧黑石室所。观瞿低迦比丘以刀自杀<br>
<br>
尔时。世尊与众多比丘往至仙人山侧黑石室中。见瞿低迦比丘杀身在地。告诸比丘。汝等见此瞿低迦比丘杀身在地不<br>
<br>
诸比丘白佛。唯然。已见。世尊<br>
<br>
佛告比丘。汝等见瞿低迦比丘周匝绕身黑闇烟起。充满四方不<br>
<br>
比丘白佛。已见。世尊<br>
<br>
佛告比丘。此是恶魔波旬于瞿低迦善男子身侧。周匝求其识神。然比丘瞿低迦以不住心。执刀自杀<br>
<br>
尔时。世尊为瞿低迦比丘受第一记<br>
<br>
尔时。波旬而说偈言<br>
<br>
　上下及诸方　　遍求彼识神<br>
　都不见其处　　瞿低何所之　<br>
<br>
尔时。世尊复说偈言<br>
<br>
　如是坚固士　　一切无所求<br>
　拔恩爱根本　　瞿低般涅槃　<br>
<br>
佛说此经已。诸比丘闻佛所说。欢喜奉行<br>
<br>
　　（一○九二）<br>
<br>
如是我闻<br>
<br>
一时。佛住郁鞞罗聚落尼连禅河侧。于菩提树下成佛未久<br>
<br>
时。魔波旬作是念。今沙门瞿昙住郁鞞罗聚落尼连禅河侧。于菩提树下成佛未久。我当往彼。为作留难。即化作年少。往住佛前。而说偈言<br>
<br>
　独入一空处　　禅思静思惟<br>
　已舍国财宝　　于此复何求<br>
　若求聚落利　　何不习近人<br>
　既不习近人　　终竟何所得　<br>
<br>
尔时。世尊作是念。恶魔波旬欲作娆乱。即说偈言<br>
<br>
　已得大财利　　志足安寂灭<br>
　摧伏诸魔军　　不着于色欲<br>
　独一而禅思　　服食禅妙乐<br>
　是故不与人　　周旋相习近　<br>
<br>
魔复说偈言<br>
<br>
　瞿昙若自知　　安隐涅槃道<br>
　独善无为乐　　何为强化人　<br>
<br>
佛复说偈答言<br>
<br>
　非魔所制处　　来问度彼岸<br>
　我则以正答　　令彼得涅槃<br>
　时得不放逸　　不随魔自在　<br>
<br>
魔复说偈言<br>
<br>
　有石似凝膏　　飞乌欲来食<br>
　竟不得其味　　损觜还归空<br>
　我今亦如彼　　徒劳归天宫　<br>
<br>
魔说是已。内怀忧戚。心生变悔。低头伏地。以指画地<br>
<br>
魔有三女。一名爱欲。二名爱念。三名爱乐。来至波旬所。而说偈言<br>
<br>
　父今何愁戚　　士夫何足忧<br>
　我以爱欲绳　　缚彼如调象<br>
　牵来至父前　　令随父自在　<br>
<br>
魔答女言<br>
<br>
　彼已离恩爱　　非欲所能招<br>
　已出于魔境　　是故我忧愁　<br>
<br>
时。魔三女身放光焰。炽如云中电。来诣佛所。稽首礼足。退住一面。白佛言。我今归世尊足下。给侍使令<br>
<br>
尔时。世尊都不顾视<br>
<br>
知如来离诸爱欲。心善解脱。如是第二．第三说<br>
<br>
时。三魔女自相谓言。士夫有种种随形爱欲。今当各各变化。作百种童女色．作百种初嫁色．作百种未产色．作百种已产色．作百种中年色．作百种宿年色。作此种种形类。诣沙门瞿昙所。作是言。今悉归尊足下。供给使令<br>
<br>
作此议已。即作种种变化。如上所说。诣世尊所。稽首礼足。退住一面。白佛言。世尊。我等今日归尊足下。供给使令<br>
<br>
尔时。世尊都不顾念<br>
<br>
如来法离诸爱欲。如是再三说已<br>
<br>
时。三魔女自相谓言。若未离欲士夫。见我等种种妙体。心则迷乱。欲气冲击。胸臆破裂。热血熏面。然今沙门瞿昙于我等所都不顾眄。如其如来离欲解脱。得善解脱想。我等今日当复各各说偈而问。复到佛前。稽首礼足。退住一面<br>
<br>
爱欲天女即说偈言<br>
<br>
　独一禅寂默　　舍俗钱财宝<br>
　既舍于世利　　今复何所求<br>
　若求聚落利　　何不习近人<br>
　竟不习近人　　终竟何所得　<br>
<br>
佛说偈答言<br>
<br>
　已得大财利　　志足安寂灭<br>
　摧伏诸魔军　　不着于色欲<br>
　是故不与人　　周旋相习近　<br>
<br>
爱念天女复说偈言<br>
<br>
　多修何妙禅　　而度五欲流<br>
　复以何方便　　度于第六海<br>
　云何修妙禅　　于诸深广欲<br>
　得度于彼岸　　不为爱所持　<br>
<br>
尔时。世尊说偈答言<br>
<br>
　身得止息乐　　心得善解脱<br>
　无为无所作　　正念不倾动<br>
　了知一切法　　不起诸乱觉<br>
　爱恚睡眠覆　　斯等皆已离<br>
　如是多修习　　得度于五欲<br>
　亦于第六海　　悉得度彼岸<br>
　如是修习禅　　于诸深广欲<br>
　悉得度彼岸　　不为彼所持　<br>
<br>
时。爱乐天女复说偈言<br>
<br>
　已断除恩爱　　淳厚积集欲<br>
　多生人净信　　得度于欲流<br>
　开发明智慧　　超踰死魔境　<br>
<br>
尔时。世尊说偈答言<br>
<br>
　大方便广度　　入如来法律<br>
　斯等皆已度　　慧者复何忧　<br>
<br>
时。三天女志愿不满。还诣其父魔波旬所<br>
<br>
时。魔波旬遥见女来。说偈弄之<br>
<br>
　汝等三女子　　自夸说堪能<br>
　咸放身光焰　　如电云中流<br>
　至大精进所　　各现其容姿<br>
　反为其所破　　如风飘其绵<br>
　欲以爪破山　　齿啮破铁丸<br>
　欲以发藕丝　　旋转于大山<br>
　和合悉解脱　　而望乱其心<br>
　着能缚风足　　令月空中堕<br>
　以手抒大海　　气歔动雪山<br>
　和合悉解脱　　亦可令倾动<br>
　于深巨海中　　而求安足地<br>
　如来于一切　　和合悉解脱<br>
　正觉大海中　　求倾动亦然　<br>
<br>
如魔波旬弄三女已。即没不现<br>
<br>
　　（一○九三）<br>
<br>
如是我闻<br>
<br>
一时。佛住郁鞞罗处尼连禅河侧大菩提树下。初成佛道<br>
<br>
天魔波旬作是念。此沙门瞿昙在郁鞞罗住处尼连禅河侧菩提树下。初成佛道。我今当往。为作留难。即自变身。作百种净．不净色。诣佛所<br>
<br>
佛遥见波旬百种净．不净色。作是念。恶魔波旬作百种净．不净色。欲作娆乱。即说偈言<br>
<br>
　长夜生死中　　作净不净色<br>
　汝何为作此　　不度苦彼岸<br>
　若诸身口意　　不作留难者<br>
　魔所不能教　　不随魔自在<br>
　如是知恶魔　　于是自灭去　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九四）<br>
<br>
如是我闻<br>
<br>
一时。佛住郁鞞罗处尼连禅河侧菩提树下。初成正觉<br>
<br>
尔时。世尊独一静处。专心禅思。作如是念。我今解脱苦行。善哉。我今善解脱苦行。先修正愿。今已果得无上菩提<br>
<br>
时。魔波旬作是念。今沙门瞿昙住郁鞞罗处尼连禅河侧菩提树下。初成正觉。我今当往。为作留难。即化作年少。住于佛前。而说偈言<br>
<br>
　大修苦行处　　能令得清净<br>
　而今反弃舍　　于此何所求<br>
　欲于此求净　　净亦无由得　<br>
<br>
尔时。世尊作是念。此魔波旬欲作娆乱。即说偈言<br>
<br>
　知诸修苦行　　皆与无义俱<br>
　终不获其利　　如弓弹有声<br>
　戒定闻慧道　　我已悉修习<br>
　得第一清净　　其净无有上　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九五）<br>
<br>
如是我闻<br>
<br>
一时。佛住娑罗婆罗门聚落<br>
<br>
尔时。世尊晨朝着衣持钵。入婆罗聚落乞食。时。魔波旬作是念。今沙门瞿昙晨朝着衣持钵。入婆罗聚落乞食。我今当往。先入其舍。语诸信心婆罗门长者。令沙门瞿昙空钵而出<br>
<br>
时。魔波旬随逐佛后。作是唱言。沙门。沙门。都不得食耶<br>
<br>
尔时。世尊作是念。恶魔波旬欲作娆乱。即说偈言<br>
<br>
　汝新于如来　　获得无量罪<br>
　汝谓呼如来　　受诸苦恼耶　<br>
<br>
时。魔波旬作是言。瞿昙。更入聚落。当令得食<br>
<br>
尔时。世尊而说偈言<br>
<br>
　正使无所有　　安乐而自活<br>
　如彼光音天　　常以欣悦食<br>
　正使无所有　　安乐而自活<br>
　常以欣悦食　　不依于有身　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九六）<br>
<br>
如是我闻<br>
<br>
一时。佛住波罗奈国仙人住处鹿野苑中<br>
<br>
尔时。世尊告诸比丘。我已解脱人天绳索。汝等亦复解脱人天绳索。汝等当行人间。多所过度。多所饶益。安乐人天。不须伴行。一一而去。我今亦往郁鞞罗住处人间游行<br>
<br>
时。魔波旬作是念。沙门瞿昙住波罗奈仙人住处鹿野苑中。为诸声闻如是说法。我已解脱人天绳索。汝等亦能。汝等各别人间教化。乃至我亦当至郁鞞罗住处人间游行。我今当往。为作留难。即化作年少。住于佛前。而说偈言<br>
<br>
　不脱作脱想　　谓呼已解脱<br>
　为大缚所缚　　我今终不放　<br>
<br>
尔时。世尊作是念。恶魔波旬欲作娆乱。即说偈言<br>
<br>
　我已脱一切　　人天诸绳索<br>
　已知汝波旬　　即自消灭去　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九七）<br>
<br>
如是我闻<br>
<br>
一时。佛住释氏石主释氏聚落<br>
<br>
时。石主释氏聚落多人疫死。处处人民。若男若女。从四方来受持三归。其诸病人。若男若女。若大若小。皆因来者自称名字。我某甲等。归佛．归法．归比丘僧。举村举邑。皆悉如是<br>
<br>
尔时。世尊勤为声闻说法<br>
<br>
时。诸信心归三宝者。斯则皆生人．天道中<br>
<br>
时。魔波旬作是念。今沙门瞿昙住于释氏石主释氏聚落。勤为四众说法。我今当往。为作留难。化作年少。往住佛前。而说偈言<br>
<br>
　何为勤说法　　教化诸人民<br>
　相违不相违　　不免于驱驰<br>
　以有系缚故　　而为彼说法　<br>
<br>
尔时。世尊作是念。恶魔波旬欲作娆乱。即说偈言<br>
<br>
　汝夜叉当知　　众生群集生<br>
　诸有智慧者　　孰能不哀愍<br>
　以有哀愍故　　不能不教化<br>
　哀愍诸众生　　法自应如是　<br>
<br>
恶魔波旬作是念。沙门瞿昙已知我心。内怀忧戚。即没不现<br>
<br>
　　（一○九八）<br>
<br>
如是我闻<br>
<br>
一时。佛住释氏石主释氏聚落<br>
<br>
尔时。世尊独一静处。禅思思惟。作是念。颇有作王。能得不杀。不教人杀。一向行法。不行非法耶<br>
<br>
时。魔波旬作是念。今沙门瞿昙住石主释氏聚落。独一禅思。作是念。颇有作王。不杀生。不教人杀。一向行法。不行非法耶。我今当往。为其说法。化作年少。往住佛前。作是言。如是。世尊。如是。善逝。可得作王。不杀生。不教人杀。一向行法。不行非法。世尊。今可作王。善逝。今可作王。必得如意<br>
<br>
尔时。世尊作是念。恶魔波旬欲作娆乱。而告魔言。汝魔波旬。何故作是言。作王。世尊。作王。善逝。可得如意<br>
<br>
魔白佛言。我面从佛闻作是说。若四如意足修习多修习已。欲令雪山王变为真金。即作不异。世尊今有四如意足。修习多修习。令雪山王变为真金。如意不异。是故。我白世尊。作王。世尊。作王。善逝。可得如意<br>
<br>
佛告波旬。我都无心欲作国王。云何当作。我亦无心欲令雪山王变为真金。何由而变<br>
<br>
尔时。世尊即说偈言<br>
<br>
　正使有真金　　如雪山王者<br>
　一人得此金　　亦复不知足<br>
　是故智慧者　　金石同一观　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一○九九）<br>
<br>
如是我闻<br>
<br>
一时。佛住释氏石主释氏聚落。时。有众多比丘集供养堂。为作衣事<br>
<br>
时。魔波旬作是念。今沙门瞿昙住于释氏石主释氏聚落。众多比丘集供养堂。为作衣故。我今当往。为作留难。化作少壮婆罗门像。作大萦发。着兽皮衣。手执曲杖。诣供养堂。于众多比丘前默然而住。须臾。语诸比丘言。汝等年少出家。肤白发黑。年在盛时。应受五欲庄严自娱。如何违亲背族。悲泣别离。信于非家。出家学道。何为舍现世乐。而求他世非时之乐<br>
<br>
诸比丘语婆罗门。我不舍现世乐求他世非时之乐。乃是舍非时乐就现世乐<br>
<br>
波旬复问。云何舍非时乐就现世乐<br>
<br>
比丘答言。如世尊说。他世乐少味多苦。少利多患。世尊说现世乐者。离诸炽然。不待时节。能自通达。于此观察。缘自觉知。婆罗门。是名现世乐<br>
<br>
时。婆罗门三反掉头喑哑。以杖筑地。即没不现<br>
<br>
时。诸比丘即生恐怖。身毛皆竖。此是何等婆罗门像。来此作变。即诣佛所。稽首礼足。退坐一面。白佛言。世尊。我等众多比丘集供养堂。为作衣故。有一盛壮婆罗门。萦发大髻。来诣我所。作是言。汝等年少出家。如上广说。乃至三反掉头喑哑。以杖筑地。即没不现。我等即生恐怖。身毛皆竖。是何婆罗门像。来作此变<br>
<br>
佛告诸比丘。此非婆罗门。是魔波旬来至汝所。欲作娆乱。尔时。世尊即说偈言<br>
<br>
　凡生诸苦恼　　皆由于爱欲<br>
　知世皆剑刺　　何人乐于欲<br>
　觉世间有余　　皆悉为剑刺<br>
　是故黠慧者　　当勤自调伏<br>
　巨积真金聚　　犹如雪山王<br>
　一人受用者　　意犹不知足<br>
　是故黠慧者　　当修平等观　<br>
<br>
佛说此经已。诸比丘闻佛所说。欢喜奉行<br>
<br>
　　（一一○○）<br>
<br>
如是我闻<br>
<br>
一时。佛住释氏石主释氏聚落<br>
<br>
时。有尊者善觉。晨朝着衣持钵。入石主释氏聚落乞食。食已。还精舍。举衣钵。洗足已。持尼师坛。置右肩上。入林中。坐一树下。修昼正受。作是念。我得善利。于正法．律出家学道。我得善利。遭遇大师如来．等正觉。我得善利。得在梵行．持戒．备德．贤善真实众中。我今当得贤善命终。于当来世亦当贤善<br>
<br>
时。魔波旬作是念。今沙门瞿昙往石主释氏聚落。有声闻弟子名曰善觉。着衣持钵。如上广说。乃至贤善命终。后世亦贤。我今当往。为作留难。化作大身。盛壮多力。见者怖畏。谓其力能翻发动大地。至善觉比丘所<br>
<br>
善觉比丘遥见大身勇盛壮士。即生恐怖。从坐起。诣佛所。稽首礼足。退住一面。白佛言。世尊。我今晨朝着衣持钵。广说如上。乃至贤善命终。后世亦贤。见有大身士夫。勇壮炽盛。力能动地。见生恐怖。心惊毛竖<br>
<br>
佛告善觉。此非大身士夫。是魔波旬欲作娆乱。汝且还去。依彼树下。修前三昧。动作彼魔。因斯脱苦<br>
<br>
时。尊者善觉即还本处。至于晨朝。着衣持钵。入石主释氏聚落乞食。食已。还精舍。如上广说。乃至贤善命终。后世亦贤<br>
<br>
时。魔波旬复作是念。此沙门瞿昙住于释氏。有弟子名曰善觉。如上广说。乃至贤善命终。后世亦贤。我今当往。为作留难。复化作大身。勇壮炽盛。力能发地。往住其前<br>
<br>
善觉比丘复遥见之。即说偈言<br>
<br>
　我正信非家　　而出家学道<br>
　于佛无价宝　　正念系心住<br>
　随汝变形色　　我心不倾动<br>
　觉汝为幻化　　便可从此灭　<br>
<br>
时。魔波旬作是念。是沙门已知我心。内怀忧戚。即没不现<br>
<br>
　　（一一○一）<br>
<br>
如是我闻<br>
<br>
一时。佛住波罗奈国仙人住处鹿野苑中<br>
<br>
尔时。世尊告诸比丘。如来声闻作师子吼。说言。已知。已知。不知如来声闻于何等法已知．已知故作师子吼。谓苦圣谛．苦集圣谛．苦灭圣谛．苦灭道迹圣谛<br>
<br>
时。天魔波旬作是念。沙门瞿昙住波罗奈国仙人住处鹿野苑中。为诸声闻说法。乃至已知四圣谛。我今当往。为作留难。化作年少。住于佛前。而说偈言<br>
<br>
　何于大众中　　无畏师子吼<br>
　谓呼无有敌　　望调伏一切　<br>
<br>
尔时。世尊作是念。恶魔波旬欲作娆乱。即说偈言<br>
<br>
　如来于一切　　甚深正法律<br>
　方便师子吼　　于法无所畏<br>
　若有智慧者　　何故自忧怖　<br>
<br>
时。魔波旬作是念。沙门瞿昙已知我心。内怀忧戚。即没不现<br>
<br>
　　（一一○二）<br>
<br>
如是我闻<br>
<br>
一时。佛住王舍城多众践蹈旷野中。与五百比丘众俱。而为说法。以五百钵置于中庭<br>
<br>
尔时。世尊为五百比丘说五受阴生灭之法<br>
<br>
时。魔波旬作是念。沙门瞿昙住王舍城多众践蹈旷野中。与五百比丘俱。乃至说五受阴是生灭法。我今当往。为作留难。化作大牛。往诣佛所。入彼五百钵间。诸比丘即驱。莫令坏钵<br>
<br>
尔时。世尊告诸比丘。此非是牛。是魔波旬欲作娆乱。即说偈言<br>
<br>
　色受想行识　　非我及我所<br>
　若知真实义　　于彼无所著<br>
　心无所著法　　超出色结缚<br>
　了达一切处　　不住魔境界　<br>
<br>
佛说此经已。诸比丘闻佛所说。欢喜奉行<br>
<br>
　　（一一○三）<br>
<br>
如是我闻<br>
<br>
一时。佛住王舍城多众践蹈旷野中。与六百比丘众俱。为诸比丘说六触入处集．六触集．六触灭<br>
<br>
时。魔波旬作是念。今沙门瞿昙住王舍城多众践蹈旷野。为六百比丘说六触入处是集法．是灭法。我今当往。为作留难。化作壮士。大身勇盛。力能动地。来诣佛所<br>
<br>
彼诸比丘遥见壮士。身大勇盛。见生怖畏。身毛皆竖。共相谓言。彼为何等。形状可畏<br>
<br>
尔时。世尊告诸比丘。此是恶魔。欲作娆乱<br>
<br>
尔时。世尊即说偈言<br>
<br>
　色声香味触　　及第六诸法<br>
　爱念适可意　　世间唯有此<br>
　此是最恶贪　　能系着凡夫<br>
　超越斯等者　　是佛圣弟子<br>
　度于魔境界　　如日无云翳　<br>
<br>
时。魔波旬作是念。沙门瞿昙已知我心。内怀忧戚。即没不现。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>