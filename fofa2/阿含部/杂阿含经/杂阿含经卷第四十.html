<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十<br>
<br>
　　　　宋天竺三藏求那跋陀罗译<br>
<br>
　　（一一○四）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。世尊告诸比丘。若能受持七种受者。以是因缘得生天帝释处。谓天帝释本为人时。供养父母。及家诸尊长。和颜软语。不恶口。不两舌。常真实言。于悭吝世间。虽在居家而不悭惜。行解脱施。勤施。常乐行施。施会供养。等施一切。尔时。世尊即说偈言<br>
<br>
　供养于父母　　及家之尊长<br>
　柔和恭逊辞　　离粗言两舌<br>
　调伏悭吝心　　常修真实语<br>
　彼三十三天　　见行七法者<br>
　咸各作是言　　当来生此天　<br>
<br>
佛说此经已。诸比丘闻佛所说。欢喜奉行<br>
<br>
　　（一一○五）<br>
<br>
如是我闻<br>
<br>
一时。佛住鞞舍离国猕猴池侧重阁讲堂<br>
<br>
时。有离车名摩诃利。来诣佛所。稽首佛足。退坐一面。白佛言。世尊。见天帝释不<br>
<br>
佛答言。见<br>
<br>
离车复问。世尊。见有鬼似帝释形以不<br>
<br>
佛告离车。我知天帝释。亦知有鬼似天帝释。亦知彼帝释法。受持彼法缘故。得生帝释处。离车。帝释本为人时。供养父母。乃至行平等舍。尔时。世尊即说偈言<br>
<br>
　供养于父母　　及家之尊长<br>
　柔和恭逊辞　　离粗言两舌<br>
　调伏悭吝心　　常修真实语<br>
　彼三十三天　　见行七法者<br>
　咸各作是言　　当来生此天　<br>
<br>
佛说此经已。时摩诃利离车闻佛所说。欢喜随喜。作礼而去<br>
<br>
　　（一一○六）<br>
<br>
如是我闻<br>
<br>
一时。佛住鞞舍离国猕猴池侧重阁讲堂<br>
<br>
时。有异比丘来诣佛所。稽首佛足。退住一面。白佛言。世尊。何因．何缘释提桓因名释提桓因<br>
<br>
佛告比丘。释提桓因本为人时。行于顿施。沙门．婆罗门．贫穷．困苦．求生行路乞。施以饮食．钱财．谷．帛．华香．严具．床卧．灯明。以堪能故。名释提桓因<br>
<br>
比丘复白佛言。世尊。何因．何缘故。释提桓因复名富兰陀罗<br>
<br>
佛告比丘。彼释提桓因本为人时。数数行施衣被．饮食。乃至灯明。以是因缘。故名富兰陀罗<br>
<br>
比丘复白佛言。何因．何缘故。复名摩伽婆<br>
<br>
佛告比丘。彼释提桓因本为人时。名摩伽婆故。释提桓因即以本名。名摩伽婆<br>
<br>
比丘复白佛言。何因．何缘复名娑婆婆<br>
<br>
佛告比丘。彼释提桓因本为人时。数以婆诜私衣布施供养。以是因缘故。释提桓因名娑婆婆<br>
<br>
比丘复白佛言。世尊。何因．何缘释提桓因复名憍尸迦<br>
<br>
佛告比丘。彼释提桓因本为人时。为憍尸族姓人。以是因缘故。彼释提桓因复名憍尸迦<br>
<br>
比丘问佛言。世尊。何因．何缘彼释提桓因名舍脂钵低<br>
<br>
佛告比丘。彼阿修罗女名曰舍脂。为天帝释第一天后。是故帝释名舍脂钵低<br>
<br>
比丘白佛言。世尊。何因．何缘释提桓因复名千眼<br>
<br>
佛告比丘。彼释提桓因本为人时。聪明智慧。于一坐间。思千种义。观察称量。以是因缘。彼天帝释复名千眼<br>
<br>
比丘白佛。何因．何缘彼释提桓因复名因提利<br>
<br>
佛告比丘。彼天帝释于诸三十三天。为王为主。以是因缘故。彼天帝释名因提利<br>
<br>
佛告比丘。然彼释提桓因本为人时。受持七种受。以是因缘。得天帝释。何等为七。释提桓因本为人时。供养父母。乃至等行惠施。是为七种受。以是因缘。为天帝释<br>
<br>
尔时。世尊即说偈言。如上广说<br>
<br>
佛说此经已。诸比丘闻佛所说。欢喜奉行<br>
<br>
　　（一一○七）<br>
<br>
如是我闻<br>
<br>
一时。佛住鞞舍离国猕猴池侧重阁讲堂<br>
<br>
尔时。世尊告诸比丘。过去世时。有一夜叉鬼。丑陋恶色。在帝释空座上坐。三十三天见此鬼丑陋恶色。在帝释空座上坐。见已。咸各嗔恚。诸天如是极嗔恚已。彼鬼如是．如是随嗔恚渐渐端正<br>
<br>
时。三十三天往诣天帝释。白帝释言。憍尸迦。当知有一异鬼。丑陋恶色。在天王空座上坐。我等诸天见彼鬼丑陋恶色。坐天王座。极生嗔恚。随彼诸天嗔恚。彼鬼随渐端正。释提桓因告诸三十三天。彼是嗔恚对治鬼<br>
<br>
尔时。天帝释自往彼鬼所。整衣服。偏袒右肩。合掌三称名字而言。仁者。我是释提桓因。随释提桓因如是恭敬下意。彼鬼如是．如是随渐丑陋。即复不现<br>
<br>
时。释提桓因自坐已。而说偈言<br>
<br>
　人当莫嗔恚　　见嗔莫嗔报<br>
　于恶莫生恶　　当破坏憍慢<br>
　不嗔亦不害　　名住贤圣众<br>
　恶罪起嗔恚　　坚住如石山<br>
　盛嗔恚能持　　如制逸马车<br>
　我说善御士　　非谓执绳者　<br>
<br>
佛告诸比丘。释提桓因于三十三天为自在王。叹说不嗔。汝等如是正信．非家．出家学道。亦应赞叹不嗔。当如是学<br>
<br>
佛说此经已。诸比丘闻佛所说。欢喜奉行<br>
<br>
　　（一一○八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊晨朝着衣持钵。入舍卫城乞食。乞食已。还精舍。举衣钵。洗足已。持尼师坛。着右肩上。至安陀林。布尼师坛。坐一树下。入昼正受<br>
<br>
尔时。只桓中有两比丘诤起。一人骂詈。一人默然。其骂詈者。即便改悔忏谢于彼。而彼比丘不受其忏。以不受忏故。时。精舍中众多比丘共相劝谏。高声闹乱<br>
<br>
尔时。世尊以净天耳过于人耳。闻只桓中高声闹乱。闻已。从禅觉。还精舍。于大众前敷座而坐。告诸比丘。我今晨朝乞食。还至安陀林。坐禅人昼正受。闻精舍中高声大声。纷纭闹乱。竟为是谁<br>
<br>
比丘白佛。此精舍中有二比丘诤起。一比丘骂。一者默然。时。骂比丘寻向悔谢。而彼不受。缘不受故。多人劝谏。故致大声。高声闹乱<br>
<br>
佛告比丘。云何。比丘。愚痴之人。人向悔谢。不受其忏。若人忏而不受者。是愚痴人。长夜当得不饶益苦。诸比丘。过去世时。释提桓因有三十三天共诤。说偈教诫言<br>
<br>
　于他无害心　　嗔亦不缠结<br>
　怀恨不经久　　于嗔以不住<br>
　虽复嗔恚盛　　不发于粗言<br>
　不求彼开节　　扬人之虚短<br>
　常当自防护　　以义内省察<br>
　不怒亦不害　　常与贤圣俱<br>
　若与恶人俱　　刚强犹山石<br>
　盛恚能自持　　如制逸马车<br>
　我说为善御　　非谓执绳者　<br>
<br>
佛告诸比丘。释提桓因于三十三天为自在王。常行忍辱。亦复赞叹行忍者。汝等比丘正信．非家．出家学道。当行忍辱。赞叹忍者。应当学<br>
<br>
佛说此经已。诸比丘闻佛所说。欢喜奉行<br>
<br>
　　（一一○九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。天．阿修罗对阵欲战。释提桓因语毗摩质多罗阿修罗王。莫得各各共相杀害。但当论议。理屈者伏。毗摩质多罗阿修罗王言。设共论议。谁当证知理之通塞。天帝释言。诸天众中自有智慧明记识者。阿修罗众亦复自有明记识者。毗摩质多罗阿修罗言。可尔。释提桓因言。汝等可先立论。然后我当随后立论。则不为难<br>
<br>
时。毗摩质多罗阿修罗王即说偈立论言<br>
<br>
　我若行忍者　　于事则有阙<br>
　愚痴者当言　　怖畏故行忍　<br>
<br>
释提桓因说偈答言<br>
<br>
　正使愚痴者　　言恐怖故忍<br>
　及其不言者　　于理何所伤<br>
　但自观其义　　亦观于他义<br>
　彼我悉获安　　斯忍为最上　<br>
<br>
毗摩质多罗阿修罗复说偈言<br>
<br>
　若不制愚痴　　愚痴则伤人<br>
　犹如凶恶牛　　舍走逐触人<br>
　执杖而强制　　怖畏则调伏<br>
　是故坚持杖　　折伏彼愚夫　<br>
<br>
帝释复说偈言<br>
<br>
　我常观察彼　　制彼愚夫者<br>
　愚者嗔恚盛　　智以静默伏<br>
　不嗔亦不害　　常与贤圣俱<br>
　恶罪起嗔恚　　坚住如石山<br>
　盛嗔恚能持　　如制逸马车<br>
　我说善御士　　非谓执绳者　<br>
<br>
尔时。天众中有天智慧者。阿修罗众中有阿修罗智慧者。于此偈思惟称量观察。作是念。毗摩质多罗阿修罗所说偈。终竟长夜起于斗讼战诤。当知毗摩质多罗阿修罗王教人长夜斗讼战诤。释提桓因所说偈。长夜终竟息于斗讼战诤。当知天帝释长夜教人息于斗讼战诤。当知帝释善论得胜<br>
<br>
佛告诸比丘。释提桓因以善论议伏阿修罗。诸比丘。释提桓因于三十三天为自在王。立于善论。赞叹善论。汝等比丘亦应如是。正信．非家．出家学道。亦当善论。赞叹善论。应当学<br>
<br>
佛说此经已。诸比丘闻佛所说。欢喜奉行<br>
<br>
　　（一一一○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。有天帝释。天．阿修罗对阵欲战。释提桓因语三十三天众言。今日诸天与阿修罗军战。诸天得胜。阿修罗不如者。当生擒毗摩质多罗阿修罗王。以五系缚。将还天宫。毗摩质多罗阿修罗王告阿修罗众。今日诸天．阿修罗共战。若阿修罗胜。诸天不如者。当生擒释提桓因。以五系缚。将还阿修罗宫。当其战时。诸天得胜。阿修罗不如<br>
<br>
时。彼诸天捉得毗摩质多罗阿修罗王。以五系缚。将还天宫。缚在帝释断法殿前门下。帝释从此门入出之时。毗摩质多罗阿修罗缚在门侧嗔恚骂詈<br>
<br>
时。帝释御者见阿修罗王。身被五缚。在于门侧。帝释出入之时辄嗔恚骂詈。见已即便说偈。白帝释言<br>
<br>
　释今为畏彼　　为力不足耶<br>
　能忍阿修罗　　面前而骂辱　<br>
<br>
释即答言<br>
<br>
　不以畏故忍　　亦非力不足<br>
　何有黠慧人　　而与愚夫对　<br>
<br>
御者复白言<br>
<br>
　若但行忍者　　于事则有阙<br>
　愚痴者当言　　畏怖故行忍<br>
　是故当苦治　　以智制愚痴　<br>
<br>
帝释答言<br>
<br>
　我常观察彼　　制彼愚夫者<br>
　见愚者嗔盛　　智以静默伏<br>
　非力而为力　　是彼愚痴力<br>
　愚痴违远法　　于道则无有<br>
　若使有大力　　能忍于劣者<br>
　是则为上忍　　无力何有忍<br>
　于他极骂辱　　大力者能忍<br>
　是则为上忍　　无力何所忍<br>
　于己及他人　　善护大恐怖<br>
　知彼嗔恚盛　　还自守静默<br>
　于二义俱备　　自利亦利他<br>
　谓言愚夫者　　以不见法故<br>
　愚夫谓胜忍　　重增其恶口<br>
　未知忍彼骂　　于彼常得胜<br>
　于胜己行忍　　是名恐怖忍<br>
　于等者行忍　　是名忍诤忍<br>
　于劣者行忍　　是则为上忍　<br>
<br>
佛告诸比丘。释提桓因于三十三天为自在王。常行忍辱。赞叹于忍。汝等比丘正信．非家．出家学道。亦应如是行忍。赞叹于忍。应当学<br>
<br>
佛说经已。诸比丘闻佛所说。欢喜奉行<br>
<br>
　　（一一一一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。释提桓因欲入园观。时。敕其御者。令严驾千马之车诣于园观。御者奉敕。即严驾千马之车。往白帝释。唯。俱尸迦。严驾已竟。唯王知时。天帝释即下常胜殿。东向合掌礼佛。尔时。御者见。即心惊毛竖。马鞭落地<br>
<br>
时。天帝释见御者心惊毛竖。马鞭落地。即说偈言<br>
<br>
　汝见何忧怖　　马鞭落于地　<br>
<br>
御者说偈白帝释言<br>
<br>
　见王天帝释　　为舍脂之夫<br>
　所以生恐怖　　马鞭落地者<br>
　常见天帝释　　一切诸大地<br>
　人天大小王　　及四护世主<br>
　三十三天众　　悉皆恭敬礼<br>
　何处更有尊　　尊于帝释者<br>
　而今正东向　　合掌修敬礼　<br>
<br>
尔时。帝释说偈答言<br>
<br>
　我实于一切　　世间大小王<br>
　及四护世王　　三十三天众<br>
　最为其尊王　　故悉来恭敬<br>
　而复有世间　　随顺等正觉<br>
　名号满天师　　故我稽首礼　<br>
<br>
御者复白言<br>
<br>
　是必世间胜　　故使天王释<br>
　恭敬而合掌　　东向稽首礼<br>
　我今亦当礼　　天王所礼者　<br>
<br>
时。天帝释。舍脂之夫说如是偈。礼佛已。乘千马车。往诣园观<br>
<br>
佛告诸比丘。彼天帝释于三十三天为自在王。尚恭敬佛。亦复赞叹恭敬于佛。汝等比丘正信．非家．出家学道。亦应如是恭敬于佛。亦当赞叹恭敬佛者。应当学<br>
<br>
佛说此经已。诸比丘闻佛所说。欢喜奉行<br>
<br>
　　（一一一二）<br>
<br>
如是我闻<br>
<br>
一时。佛住舍卫国祇树给孤独园。广说如上。差别者。尔时。帝释下常胜殿。合掌东向敬礼尊法。乃至佛说此经已。诸比丘闻佛所说。欢喜奉行<br>
<br>
如是我闻<br>
<br>
一时。佛住舍卫国祇树给孤独园。如上广说。差别者。尔时。帝释说偈答御者言<br>
<br>
　我实为大地　　世间大小王<br>
　及四护世主　　三十三天众<br>
　如是等一切　　悉尊重恭敬<br>
　然复有净戒　　长夜入正受<br>
　正信而出家　　究竟诸梵行<br>
　故我于彼所　　尊重恭敬礼<br>
　又调伏贪恚　　超越愚痴境<br>
　修学不放逸　　亦恭敬礼彼<br>
　贪欲嗔恚痴　　悉已永不着<br>
　漏尽阿罗汉　　复应敬礼彼<br>
　若复在居家　　奉持于净戒<br>
　如法修布萨　　亦复应敬礼　<br>
<br>
御者白帝释言<br>
<br>
　是必世间胜　　故天王敬礼<br>
　我亦当如是　　随天王恭敬　<br>
<br>
诸比丘。彼天帝释。舍脂之夫敬礼法．僧。亦复赞叹礼法．僧者。汝等已能正信．非家．出家学道。亦当如是敬礼法．僧。当复赞叹礼法．僧者<br>
<br>
佛说此经已。诸比丘闻佛所说。欢喜奉行<br>
<br>
　　（一一一三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。有天帝释欲入园观。王敕御者。令严驾千马之车。御者受教。即严驾已。还白帝释。乘已严驾。唯王知时<br>
<br>
尔时。帝释从常胜殿来下。周向诸方。合掌恭敬<br>
<br>
时。彼御者见天帝释从殿来下。住于中庭。周向诸方。合掌恭敬。见已惊怖。马鞭落地。而说偈言<br>
<br>
　诸方唯有人　　臭秽胞胎生<br>
　神处秽死尸　　饥渴常燋然<br>
　何故憍尸迦　　故重于非家<br>
　为我说其义　　饥渴愿欲闻　<br>
<br>
时。天帝释说偈答言<br>
<br>
　我正恭敬彼　　能出非家者<br>
　自在游诸方　　不计其行止<br>
　城邑国土色　　不能累其心<br>
　不畜资生具　　一往无欲定<br>
　往则无所求　　唯无为为乐<br>
　言则定善言　　不言则寂定<br>
　诸天阿修罗　　各各共相违<br>
　人间自共诤　　相违亦如是<br>
　唯有出家者　　于诸诤无诤<br>
　于一切众生　　放舍于刀杖<br>
　于财离财色　　不醉亦不荒<br>
　远离一切恶　　是故敬礼彼　<br>
<br>
是时。御者复说偈言<br>
<br>
　天王之所敬　　是必世间胜<br>
　故我从今日　　当礼出家人　<br>
<br>
如是说已。天帝释敬礼诸方一切僧毕。升于马车。游观园林<br>
<br>
佛告比丘。彼天帝释于三十三天为自在王。而常恭敬众僧。亦常赞叹恭敬僧功德。汝等比丘正信．非家．出家学道。亦当如是恭敬众僧。亦当赞叹敬僧功德<br>
<br>
佛说此经已。诸比丘闻佛所说。欢喜奉行<br>
<br>
　　（一一一四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。阿修罗王兴四种兵。象兵．马兵．车兵．步兵。时三十三天欲共斗战。时。天帝释闻阿修罗王兴四种兵。象兵．马兵．车兵．步兵。来欲共战。闻已。即告宿毗梨天子言。阿公知不。阿修罗兴四种兵。象兵．马兵．车兵．步兵。欲与三十三天共战。阿公可敕三十三天兴四种兵。象兵．马兵．车兵．步兵。与彼阿修罗共战。尔时。宿毗梨天子受帝释教。还自天宫。慢缓宽纵。不勤方便<br>
<br>
阿修罗众已出在道路。帝释闻已。复告宿毗梨天子。阿公。阿修罗军已在道路。阿公可速告令起四种兵与阿修罗战。宿毗梨天子受帝释教已。即复还宫。懈怠宽纵<br>
<br>
时。阿修罗王军已垂至。释提桓因闻阿修罗军已在近路。复告宿毗梨天子。阿公知不。阿修罗军已在近路。阿公。速告诸天起四种兵<br>
<br>
时。宿毗梨天子即说偈言<br>
<br>
　若有不起处　　无为安隐乐<br>
　得如是处者　　无作亦无忧<br>
　当与我是处　　令我得安隐　<br>
<br>
尔时。帝释说偈答言<br>
<br>
　若有不起处　　无为安隐乐<br>
　若得是处者　　无作亦无忧<br>
　汝得是处者　　亦应将我去　<br>
<br>
宿毗梨天子复说偈言<br>
<br>
　若处无方便　　不起安隐乐<br>
　若得彼处者　　无作亦无忧<br>
　当与我是处　　令我得安隐　<br>
<br>
时。天帝释复说偈答言<br>
<br>
　若处无方便　　不起安隐乐<br>
　若人得是处　　无作亦无忧<br>
　汝得是处者　　亦应将我去　<br>
<br>
宿毗梨天子复说偈言<br>
<br>
　若处不放逸　　不起安隐乐<br>
　若人得是处　　无作亦无忧<br>
　当与我是处　　令得安隐乐　<br>
<br>
时。天帝释复说偈言<br>
<br>
　若处不放逸　　不起安隐乐<br>
　若人得是处　　无作亦无忧<br>
　汝得是处者　　亦应将我去　<br>
<br>
宿毗梨复说偈言<br>
<br>
　懒惰无所起　　不知作已作<br>
　行欲悉皆会　　当与我是处　<br>
<br>
时。天帝释复说偈言<br>
<br>
　懒惰无所起　　得究竟安乐<br>
　汝得彼处者　　亦应将我去　<br>
<br>
宿毗梨天子复说偈言<br>
<br>
　无事亦得乐　　无作亦无忧<br>
　若与我是处　　令我得安乐　<br>
<br>
天帝释复说偈言<br>
<br>
　若见若复闻　　众生无所作<br>
　汝得是处者　　亦应将我去<br>
　汝若畏所作　　不念于有为<br>
　但当速净除　　涅槃之径路　<br>
<br>
时。宿毗梨天子严四兵。象兵．马兵．车兵．步兵。与阿修罗战。摧阿修罗众。诸天得胜。还归天宫<br>
<br>
佛告诸比丘。释提桓因兴四种兵。与阿修罗战。精勤得胜。诸比丘。释提桓因于三十三天为自在王。常以精勤方便。亦常赞叹精勤之德。汝等比丘正信．非家．出家学道。当勤精进。赞叹精勤<br>
<br>
佛说此经已。诸比丘闻佛所说。欢喜奉行<br>
<br>
　　（一一一五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。有一聚落。有诸仙人于聚落边空闲处住止<br>
<br>
时。有诸天．阿修罗去聚落不远。对阵战斗<br>
<br>
尔时。毗摩质多罗阿修罗王除去五饰。脱去天冠。却伞盖。除剑刀。屏宝拂。脱革屣。至彼仙人住处。入于门内。周向看视。不顾眄诸仙人。亦不问讯。看已。还出<br>
<br>
时。有一仙人遥见毗摩质多罗阿修罗王除去五饰入园。看已。还出。见已。语诸仙人言。此何等人。有不调伏色。不似人形。非威仪法。似田舍儿。非长者子。除去五饰。入于园门。高视观看。亦不顾眄问讯诸仙人。有一仙人答言。此是毗摩质多罗阿修罗王。除去五饰。观看而去。彼仙人言。此非贤士。不好不善。非贤非法。除去五饰。来入园门。看已。还去。亦不顾眄问讯诸仙人。以是故。当知天众增长。阿修罗损减<br>
<br>
时。释提桓因除去五饰。入仙人住处。与诸仙人面相问讯慰劳。然后还出<br>
<br>
复有仙人见天帝释除去五饰。入于园门。周遍问讯。见已。问诸仙人。此是何人。入于园林。有调伏色。有可适人色。有威仪色。非田舍儿。似族姓子。除去五饰。来入园门。周遍问讯。然后还出。有仙人答言。此是天帝释。除去五饰。来入园门。周遍问讯。然后还去。彼仙人言。此是贤士。善好真实威仪法。除去五饰。来入园门。周遍问讯。然后还去。以是当知天众增长。阿修罗众损减<br>
<br>
时。毗摩质多罗阿修罗王闻仙人称叹诸天。闻已。嗔恚炽盛<br>
<br>
时。彼空处仙人闻阿修罗王嗔恚炽盛。往诣毗摩质多罗阿修罗王所。而说偈言<br>
<br>
　仙人故来此　　求乞施无畏<br>
　汝能施无畏　　赐牟尼恩教　<br>
<br>
毗摩质多罗以偈答言<br>
<br>
　于汝仙人所　　无有施无畏<br>
　违背阿修罗　　习近帝释故<br>
　于此诸无畏　　当遗以恐怖　<br>
<br>
仙人复说偈言<br>
<br>
　随行殖种子　　随类果报生<br>
　来乞于无畏　　遗之以恐怖<br>
　当获无尽畏　　施畏种子故　<br>
<br>
时。诸仙人于毗摩质多罗阿修罗王面前说咒已。凌虚而逝<br>
<br>
即于是夜。毗摩质多罗阿修罗王心惊三起。眠中闻恶声言。释提桓因兴四种兵。与阿修罗战。惊觉恐怖。虑战必败。退走而还阿修罗宫<br>
<br>
时。天帝释敌退得胜已。诣彼空闲仙人住处。礼诸仙人足已。退于西面诸仙人前。东向而坐<br>
<br>
时。东风起。有异仙人即说偈言<br>
<br>
　今此诸牟尼　　出家来日久<br>
　腋下流汗臭　　莫顺坐风下<br>
　千眼可移坐　　此臭难可堪　<br>
<br>
时。天帝释说偈答言<br>
<br>
　种种众香华　　结以为华鬘<br>
　今之所闻香　　其香复过是<br>
　宁久闻斯香　　未曾生厌患　<br>
<br>
佛告诸比丘。彼天帝释于三十三天为自在王。恭敬出家人。亦常赞叹出家人。亦常赞叹恭敬之德。汝等比丘正信．非家．出家学道。常应恭敬诸梵行者。亦当赞叹恭敬之德<br>
<br>
佛说此经已。诸比丘闻佛所说。欢喜奉行<br>
<br>
　　（一一一六）<br>
<br>
如是我闻<br>
<br>
一时。佛住舍卫国祇树给孤独园。时。天帝释晨朝来诣佛所。稽首佛足。以帝释神力。身诸光明遍照祇树精舍<br>
<br>
时。释提桓因说偈问佛言<br>
<br>
　为杀于何等　　而得安隐眠<br>
　为杀于何等　　而得无忧畏<br>
　为杀何等法　　瞿昙所赞叹　<br>
<br>
尔时。世尊说偈答言<br>
<br>
　害凶恶嗔恚　　而得安隐眠<br>
　害凶恶嗔恚　　心得无忧畏<br>
　嗔恚为毒根　　灭彼苦种子<br>
　灭彼苦种子　　而得无忧畏<br>
　彼苦种灭故　　贤圣所称叹　<br>
<br>
尔时。释提桓因闻佛所说。欢喜随喜。作礼而去<br>
<br>
　　（一一一七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。于月八日。四大天王敕遣大臣。案行世间。为何等人供养父母．沙门．婆罗门。宗亲尊重。作诸福德。见今世恶。畏后世罪。行施作福。受持斋戒。于月八日．十四日．十五日。及神变月。受戒布萨。至十四日。遣太子下。观察世间。为何等人供养父母。乃至受戒布萨。至十五日。四大天王自下世间。观察众生。为何等人供养父母。乃至受戒布萨。诸比丘。尔时。世间无有多人供养父母。乃至受戒布萨者<br>
<br>
时。四天王即往诣三十三天集法讲堂。白天帝释。天王当知。今诸世间。无有多人供养父母。乃至受戒布萨。时。三十三天众闻之不喜。转相告语。今世间人。不贤不善。不好不类。无真实行。不供养父母。乃至不受戒布萨。缘斯罪故。诸天众减。阿修罗众当渐增广<br>
<br>
诸比丘。尔时。世间若复多人供养父母。乃至受戒布萨者。四天王至三十三天集法讲堂。白天帝释。天王当知。今诸世间。多有人民供养父母。乃至受戒布萨。时。三十三天心皆欢喜。转相告语。今诸世间。贤圣真实如法。多有人民供养父母。乃至受戒布萨。缘斯福德。阿修罗众减。诸天众增广<br>
<br>
时。天帝释知诸天众皆欢喜已。即说偈言<br>
<br>
　若人月八日　　十四十五日<br>
　及神变之月　　受持八支斋<br>
　如我所修行　　彼亦如是修　<br>
<br>
尔时。世尊告诸比丘。彼天帝释所说偈言<br>
<br>
　若人月八日　　十四十五日<br>
　及神变之月　　受持八支斋<br>
　如我所修行　　彼亦如是修　<br>
<br>
此非善说。所以者何。彼天帝释自有贪．恚．痴患。不脱生．老．病．死．忧．悲．恼苦故<br>
<br>
若阿罗汉比丘。诸漏已尽。所作已作。离诸重担。断诸有结。心善解脱。说此偈言<br>
<br>
　若人月八日　　十四十五日<br>
　及神变之月　　受持八支斋<br>
　如我所修行　　彼亦如是修　<br>
<br>
如是说者。则为善说。所以者何。阿罗汉比丘离贪．恚．痴。已脱生．老．病．死．忧．悲．恼苦。是故此偈则为善说<br>
<br>
佛说此经已。诸比丘闻佛所说。欢喜奉行<br>
<br>
　　（一一一八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。毗摩质多罗阿修罗王疾病困笃。往诣释提桓因所。语释提桓因言。憍尸迦。当知我今疾病困笃。为我疗治。令得安隐。释提桓因语毗摩质多罗阿修罗言。汝当授我幻法。我当疗治汝病。令得安隐。毗摩质多罗阿修罗语帝释言。我当还问诸阿修罗众。听我者。当授帝释阿修罗幻法<br>
<br>
尔时。毗摩质多罗阿修罗即往至诸阿修罗众中。语诸阿修罗言。诸人当知。我今疾病困笃。往诣释提桓因所。求彼治病。彼语我言。汝能授我阿修罗幻法者。当治汝病。令得安隐。我今当往为彼说阿修罗幻法<br>
<br>
时。有一诈伪阿修罗语毗摩质多罗阿修罗。其彼天帝释质直好信不虚伪。但语彼言。天王。此阿修罗幻法。若学者。令人堕地狱。受罪无量百千岁。彼天帝释必当息意。不复求学。当言。汝去。令汝病差。可得安隐<br>
<br>
时。毗摩质多罗阿修罗复往帝释所。说偈白言<br>
<br>
　千眼尊天王　　阿修罗幻术<br>
　皆是虚诳法　　令人堕地狱<br>
　无量百千岁　　受苦无休息　<br>
<br>
时。天帝释语毗摩质多罗阿修罗言。止。止。如是幻术。非我所须。汝且还去。令汝身病寂灭休息。得力安隐<br>
<br>
佛告诸比丘。释提桓因于三十三天为自在王。长夜真实。不幻不伪。贤善质直。汝等比丘正信．非家．出家学道。亦应如是不幻不伪。贤善质直。当如是学<br>
<br>
佛说此经已。诸比丘闻佛所说。欢喜奉行<br>
<br>
　　（一一一九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。时。有天帝释及鞞卢阇那子婆稚阿修罗王。有绝妙之容。于晨朝时。俱诣佛所。稽首佛足。退坐一面。时。天帝释及鞞卢阇那子婆稚阿修罗王。身诸光明。普照祇树给孤独园<br>
<br>
尔时。鞞卢阇那阿修罗王说偈白佛<br>
<br>
　人当勤方便　　必令利满足<br>
　是利满足已　　何须复方便　<br>
<br>
时。天帝释复说偈言<br>
<br>
　若人勤方便　　必令利满足<br>
　是利满足已　　修忍无过上　<br>
<br>
说是偈已。俱白佛言。世尊。何者善说。世尊告言。汝等所说。二说俱善<br>
<br>
然今汝等复听我说<br>
<br>
　一切众生类　　悉皆求己利<br>
　彼彼诸众生　　各自求所应<br>
　世间诸和合　　及与第一义<br>
　当知世和合　　则为非常法<br>
　若人勤方便　　必令利满足<br>
　是利满足已　　修忍无过上　<br>
<br>
尔时。天帝释及毗卢阇那子婆稚阿修罗王闻佛所说。欢喜随喜。作礼而去<br>
<br>
尔时。世尊告诸比丘。释提桓因于三十三天为自在王。修行于忍。赞叹于忍。汝等比丘正信．非家．出家学道。亦应如是修行于忍。赞叹于忍<br>
<br>
佛说此经已。诸比丘闻佛所说。欢喜奉行<br>
<br>
　　（一一二○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。有天帝释白佛言。世尊。我今受如是戒。乃至佛法住世。尽其形寿。有恼我者。要不反报加恼于彼。时。毗摩质多罗阿修罗王闻天帝释受如是戒。乃至佛法住世。尽其形寿。有恼我者。我不反报加恼于彼。闻已。执持利剑。逆道而来<br>
<br>
时。天帝释遥见毗摩质多罗阿修罗王执持利剑。逆道而来。即遥告言。阿修罗。住。缚汝勿动<br>
<br>
毗摩质多罗阿修罗王即不得动。语帝释言。汝今岂不受如是戒。若佛法住世。尽其形寿。有恼我者。必不还报耶。天帝释答言。我实受如是戒。但汝息住受缚。阿修罗言。今且放我。帝释答言。汝若约誓不作乱者。然后放汝。阿修罗言。放我当如法作。帝释答言。先如法作。然后放汝<br>
<br>
时。毗摩质多罗阿修罗王即说偈言<br>
<br>
　贪欲之所趣　　及嗔恚所趣<br>
　妄语之所趣　　谤毁贤圣趣<br>
　我若娆乱者　　趣同彼趣趣　<br>
<br>
释提桓因复告言。放汝令去。随汝所安<br>
<br>
尔时。天帝释令阿修罗王作约誓已。往诣佛所。稽首佛足。退坐一面。白佛言。世尊。我于佛前受如是戒。乃至佛法住世。尽其形寿。有恼我者。我不反报。毗摩质多罗阿修罗王闻我受戒。手执利剑。随路而来。我遥见已。语言。阿修罗。住。住。缚汝勿动。彼阿修罗言。汝不受戒耶。我即答言。我实受戒。且汝今住。缚汝勿动。彼即求脱。我告彼言。若作约誓不作乱者当令汝脱。阿修罗言。且当放我。当说约誓。我即告言。先说约誓。然后放汝。彼即说偈。作约誓言<br>
<br>
　贪欲之所趣　　及嗔恚所趣<br>
　妄语之所趣　　谤毁贤圣趣<br>
　我若作娆乱　　趣同彼趣趣　<br>
<br>
如是。世尊。我要彼阿修罗王令说约誓。为是法不。彼阿修罗复为娆乱不<br>
<br>
佛告天帝释。善哉。善哉。汝要彼约誓。如法不违。彼亦不复敢作娆乱。尔时。天帝释闻佛所说。欢喜随喜。作礼而去<br>
<br>
尔时。世尊告诸比丘。彼天帝释于三十三天为自在王。不为娆乱。亦常赞叹不娆乱法。汝等比丘正信．非家．出家学道。亦应如是行不娆乱。亦当赞叹不扰乱法<br>
<br>
佛说此经已。诸比丘闻佛所说。欢喜奉行。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>