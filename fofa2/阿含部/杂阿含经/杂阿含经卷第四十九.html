<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十九<br>
<br>
　　　　宋天竺三藏求那跋陀罗译<br>
<br>
　　（一二九四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　大力自在乐　　所求无不得<br>
　何复胜于彼　　一切所欲备　<br>
<br>
尔时。世尊说偈答言<br>
<br>
　大力自在乐　　彼则无所求<br>
　若有求欲者　　是苦非为乐<br>
　于求已过去　　是则乐于彼　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　车从何处起　　谁能转于车<br>
　车转至何所　　何故坏磨灭　<br>
<br>
尔时。世尊说偈答言<br>
<br>
　车从诸业起　　心识能于车<br>
　随因而转至　　因坏车则亡　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子白佛言。世尊。拘屡陀王女修波罗提沙今日生子<br>
<br>
佛告天子。此则不善。非是善<br>
<br>
时。彼天子即说偈言<br>
<br>
　人生子为乐　　世间有子欢<br>
　父母年老衰　　子则能奉养<br>
　瞿昙何故说　　生子为不善　<br>
<br>
尔时。世尊说偈答言<br>
<br>
　当知恒无常　　纯空阴非子<br>
　生子常得苦　　愚者说言乐<br>
　是故我说言　　生子非为善<br>
　非善为善像　　念像不可念<br>
　实苦貌似乐　　放逸所践蹈　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　云何数所数　　云何数不隐<br>
　云何数中数　　云何说言说　<br>
<br>
尔时。世尊说偈答言<br>
<br>
　佛法难测量　　二流不显现<br>
　若彼名及色　　灭尽悉无余<br>
　是名数所数　　彼数不隐藏<br>
　是彼数中数　　是则说名数　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于时。天子闻佛所说。欢喜随喜。稽首佛足。即没不现<br>
<br>
　　（一二九八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　何物重于地　　何物高于空<br>
　何物疾于风　　何物多于草　<br>
<br>
尔时。世尊说偈答言<br>
<br>
　戒德重于地　　慢高于虚空<br>
　忆念疾于风　　思想多于草　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。彼天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　何戒何威仪　　何得何为业<br>
　慧者云何住　　云何往生天　<br>
<br>
尔时。世尊说偈答言<br>
<br>
　远离于杀生　　持戒自防乐<br>
　害心不加生　　是则生天路<br>
　远离不与取　　与取心欣乐<br>
　断除贼盗心　　是则生天路<br>
　不行他所受　　远离于邪淫<br>
　自受知止足　　是则生天路<br>
　自为己及他　　为财及戏笑<br>
　妄语而不为　　是则生天路<br>
　断除于两舌　　不离他亲友<br>
　常念和彼此　　是则生天路<br>
　远离不爱言　　软语不伤人<br>
　常说淳美言　　是则生天路<br>
　不为不诚说　　无义不饶益<br>
　常顺于法言　　是则生天路<br>
　聚落若空地　　见利言我有<br>
　不行此贪想　　是则生天路<br>
　慈心无害想　　不害于众生<br>
　心常无怨结　　是则生天路<br>
　苦业及果报　　二俱生净信<br>
　受持于正见　　是则生天路<br>
　如是诸善法　　十称净业迹<br>
　等受坚固持　　是则生天路　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于时。天子闻佛所说。欢喜随喜。稽首佛足。即没不现<br>
<br>
　　（一三○○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。释提桓因于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。释提桓因说偈问佛<br>
<br>
　何法命不知　　何法命不觉<br>
　何法锁于命　　何法为命缚　<br>
<br>
尔时。世尊说偈答言<br>
<br>
　色者命不知　　诸行命不觉<br>
　身锁于其命　　受缚于命者　<br>
<br>
释提桓因复说偈言<br>
<br>
　色者非为命　　诸佛之所说<br>
　云何而得熟　　于彼甚深藏<br>
　云何段肉住　　云何知命身　<br>
<br>
尔时。世尊说偈答言<br>
<br>
　迦罗逻为初　　迦罗逻生胞<br>
　胞生于肉段　　肉段生坚厚<br>
　坚厚生肢节　　及诸毛发等<br>
　色等诸情根　　渐次成形体<br>
　因母饮食等　　长养彼胎身　<br>
<br>
尔时。释提桓因闻佛所说。欢喜随喜。稽首佛足。即没不现<br>
<br>
　　（一三○一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有长胜天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼长胜天子而说偈言<br>
<br>
　善学微妙说　　习近诸沙门<br>
　独一无等侣　　正思惟静默　<br>
<br>
尔时。世尊说偈答言<br>
<br>
　善学微妙说　　习近诸沙门<br>
　独一无等侣　　寂默静诸根　<br>
<br>
时。长胜天子闻佛所说。欢喜随喜。稽首佛足。即没不现<br>
<br>
　　（一三○二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有尸毗天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼尸毗天子说偈问佛<br>
<br>
　何人应同止　　何等人共事<br>
　应知何等法　　是转胜非恶　<br>
<br>
尔时。世尊说偈答言<br>
<br>
　与正士同止　　正士共其事<br>
　应知正士法　　是转胜非恶　<br>
<br>
时。彼尸毗天子闻佛所说。欢喜随喜。稽首佛足。即没不现<br>
<br>
　　（一三○三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有月自在天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼月自在天子而说偈言<br>
<br>
　彼当至究竟　　如蚊依从草<br>
　若得正系念　　一心善正受　<br>
<br>
尔时。世尊说偈答言<br>
<br>
　彼当到彼岸　　如鱼决其网<br>
　禅定具足住　　心常致喜乐　<br>
<br>
时。彼月自在天子闻佛所说。欢喜随喜。稽首佛足。即没不现<br>
<br>
　　（一三○四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有毗瘦纽天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼毗瘦纽天子而说偈言<br>
<br>
　供养于如来　　欢喜常增长<br>
　欣乐正法律　　不放逸随学　<br>
<br>
尔时。世尊说偈答言<br>
<br>
　若如是说法　　防护不放逸<br>
　以不放逸故　　不随魔自在　<br>
<br>
于是。毗瘦纽天子闻佛所说。欢喜随喜。稽首佛足。即没不现<br>
<br>
　　（一三○五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有般阇罗健天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。般阇罗揵天子而说偈言<br>
<br>
　愦乱之处所　　黠慧者能觉<br>
　禅思觉所觉　　牟尼思惟力　<br>
<br>
尔时。世尊说偈答言<br>
<br>
　了知愦乱法　　正觉得涅槃<br>
　若得正系念　　一心善正受　<br>
<br>
时。般阇罗健天子闻佛所说。欢喜随喜。稽首佛足。即没不现<br>
<br>
　　（一三○六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有须深天子与五百眷属。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
尔时。世尊告尊者阿难。汝何难于尊者舍利弗善说法。心喜乐不。阿难白佛。如是。世尊。何等人不愚．不痴．有智慧。于尊者舍利弗善说法中。心不欣乐。所以者何。彼尊者舍利弗持戒多闻。少欲知足。精勤远离。正念坚住。智慧正受。捷疾智慧．利智慧．出离智慧．决定智慧．大智慧．广智慧．深智慧．无等智慧。智宝成就。善能教化。示教照喜。亦常赞叹示教照喜。常为四众说法不惓<br>
<br>
佛告阿难。如是。如是。如汝所说。阿难。为何等人不愚．不痴．有智慧。闻尊者舍利弗善说诸法而不欢喜。所以者何。舍利弗比丘持戒多闻。少欲知足。精勤正念。智慧正受。超智．捷智．利智．出智．决定智．大智．广智．深智．无等智。智宝成就。善能教化。示教照喜。亦常赞叹示教照喜。常为四众说法不惓<br>
<br>
世尊如是．如是向尊者阿难。如是．如是称叹舍利弗所说。如是．如是须深天子眷属内心欢喜。身光增明。清净照耀<br>
<br>
尔时。须深天子内怀欢喜。发身净光照耀已。而说偈言<br>
<br>
　舍利弗多闻　　明智平等慧<br>
　持戒善调伏　　得不起涅槃<br>
　持此后边身　　降伏于魔军　<br>
<br>
时。彼须深天子及五百眷属闻佛所说。欢喜随喜。稽首佛足。即没不现<br>
<br>
　　（一三○七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有赤马天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼赤马天子白佛言。世尊。颇有能行过世界边。至不生．不老．不死处不<br>
<br>
佛告赤马。无有能过世界边。至不生．不老．不死处者<br>
<br>
赤马天子白佛言。奇哉。世尊。善说斯义。如世尊说言。无过世界边。至不生．不老．不死处者。所以者何。世尊。我自忆宿命。名曰赤马。作外道仙人。得神通。离诸爱欲。我时。作是念。我有如是揵疾神足如健士夫。以利箭横射过多罗树影之顷。能登一须弥。至一须弥。足蹑东海。越至西海。我时。作是念。我今成就如是揵疾神力。今日宁可求世界边。作是念已。即便发行。唯除食息便利。减节睡眠。常行百岁。于彼命终。竟不能得过世界边。至不生．不老．不死之处<br>
<br>
佛告赤马。我今但以一寻之身。说于世界．世界集．世界灭．世界灭道迹。赤马天子。何等为世间。谓五受阴。何等为五。色受阴．受受阴．想受阴．行受阴．识受阴。是名世间。何等为色集。谓当来有爱．贪．喜俱。彼彼染着。是名世间集。云何为世间灭。若彼当来有爱．贪．喜俱。彼彼染着。无余断．舍．离．尽．无欲．灭．息没。是名世间灭。何等为世间灭道迹。谓八圣道。正见．正志．正语．正业．正命．正方便．正念．正定。是名世间灭道迹<br>
<br>
赤马。了知世间。断世间。了知世间集。断世间集。了知世间灭。证世间灭。了知世间灭道迹。修彼灭道迹。赤马。若比丘于世间苦若知．若断。世间集若知．若断。世间灭若知．若证。世间灭道迹若知．若修。赤马。是名得世界边。度世间爱<br>
<br>
尔时。世尊重说偈言<br>
<br>
　未曾远游行　　而得世界边<br>
　无得世界边　　终不尽苦边<br>
　以是故牟尼　　能知世界边<br>
　善解世界边　　诸梵行已立<br>
　于彼世界边　　平等觉知者<br>
　是名贤圣行　　度世间彼岸　<br>
<br>
是时。赤马天子闻佛所说。欢喜随喜。稽首佛足。即没不现<br>
<br>
　　（一三○八）<br>
<br>
如是我闻<br>
<br>
一时。佛住王舍城毗富罗山侧。有六天子。本为外道出家。一名阿毗浮．二名增上阿毗浮．三名能求．四名毗蓝婆．五名阿俱吒．六名迦蓝。来诣佛所<br>
<br>
阿毗浮天子即说偈言<br>
<br>
　比丘专至心　　常修行厌离<br>
　于初夜后夜　　思惟善自摄<br>
　见闻其所说　　不堕于地狱　<br>
<br>
增上阿毗浮天子复说偈言<br>
<br>
　厌离于黑闇　　心常自摄护<br>
　永离于世间　　言语诤论法<br>
　从如来大师　　禀受沙门法<br>
　善摄护世间　　不令造众恶　<br>
<br>
能求天子复说偈言<br>
<br>
　断截椎打杀　　供养施迦叶<br>
　不见其为恶　　亦不见为福　<br>
<br>
毗蓝婆天子复说偈言<br>
<br>
　我说彼尼干　　外道若提子<br>
　出家行学道　　长夜修难行<br>
　于大师徒众　　远离于妄语<br>
　我说如是人　　不远于罗汉<br>
　尔时世尊说偈答言<br>
　死瘦之野狐　　常共师子游<br>
　终日小羸劣　　不能为师子<br>
　尼干大师众　　虚妄自称叹<br>
　是恶心妄语　　去罗汉甚远　<br>
<br>
尔时天魔波旬着阿俱吒天子而说偈言<br>
<br>
　精勤弃闇冥　　常守护远离<br>
　深着微妙色　　贪乐于梵世<br>
　我教化斯等　　令得生梵天　<br>
<br>
尔时。世尊作是念。若此阿俱吒天子所说偈。此是天魔波旬加其力故。非彼阿俱吒天子自心所说。作是说言<br>
<br>
　精勤弃闇冥　　守护于远离<br>
　深着微妙色　　贪乐于梵世<br>
　当教化斯等　　令得生梵天　<br>
<br>
尔时。世尊复说偈言<br>
<br>
　若诸所有色　　于此及与彼<br>
　或复虚空中　　各别光照耀<br>
　当知彼一切　　不离魔魔缚<br>
　犹如垂钩饵　　钩钓于游鱼　<br>
<br>
时。彼天子咸各念言。今日阿俱吒天子所说偈。沙门瞿昙言是魔所说。何故沙门瞿昙言是魔说<br>
<br>
尔时。世尊知诸天子心中所念。而告之言。今阿俱吒天子所说偈。非彼天子自心所说。时魔波旬加其力故。作是说言<br>
<br>
　精勤弃闇冥　　守护于远离<br>
　深着微妙色　　贪乐于梵天<br>
　当教化斯等　　令得生梵天<br>
　是故我说偈<br>
　若诸所有色　　于此及与彼<br>
　或复虚空中　　各别光照耀<br>
　当知彼一切　　不离魔魔缚<br>
　犹如垂钩饵　　钩钓于游鱼　<br>
<br>
时。诸天子复作是念。奇哉。沙门瞿昙。神力大德。能见天魔波旬。而我等不见。我等当复各各说偈赞叹沙门瞿昙。即说偈言<br>
<br>
　断除于一切　　有身爱贪想<br>
　令此善护者　　除一切妄语<br>
　若欲断欲爱　　应供养大师<br>
　断除三有爱　　破坏于妄语<br>
　已断于见贪　　应供养大师<br>
　王舍城第一　　名毗富罗山<br>
　雪山诸山最　　金翅鸟中名<br>
　八方及上下　　一切众生界<br>
　于诸天人中　　等正觉最上　<br>
<br>
时。诸天子说偈赞佛已。闻佛所说。欢喜随喜。稽首佛足。即没不现<br>
<br>
　　（一三○九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有摩伽天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。有摩伽天子说偈问佛<br>
<br>
　杀何得安眠　　杀何得善乐<br>
　为杀何等入　　瞿昙所赞叹　<br>
<br>
尔时。世尊说偈答言<br>
<br>
　若杀于嗔恚　　而得安隐眠<br>
　杀于嗔恚者　　令人得欢喜<br>
　嗔恚为毒本　　杀者我所叹<br>
　杀彼嗔恚已　　长夜无忧患　<br>
<br>
于时。摩伽天子闻佛所说。欢喜随喜。稽首佛足。即没不现<br>
<br>
　　（一三一○）<br>
<br>
如是我闻<br>
<br>
一时。佛在舍卫国祇树给孤独园<br>
<br>
尔时。有弥耆迦天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。弥耆迦天子说偈问佛<br>
<br>
　明照有几种　　能照明世间<br>
　唯愿世尊说　　何等明最上　<br>
<br>
尔时。世尊说偈答言<br>
<br>
　有三种光明　　能照耀世间<br>
　昼以日为照　　月以照其夜<br>
　灯火昼夜照　　照彼彼色像<br>
　上下及诸方　　众生悉蒙照<br>
　人天光明中　　佛光明为上　<br>
<br>
佛说此经已。弥耆迦天子闻佛所说。欢喜随喜。稽首佛足。即没不现<br>
<br>
　　（一三一一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有陀摩尼天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼陀摩尼天子而说偈言<br>
<br>
　为婆罗门事　　学断莫疲惓<br>
　断除诸爱欲　　不求受后身　<br>
<br>
尔时。世尊说偈答言<br>
<br>
　婆罗门无事　　所作事已作<br>
　乃至不得岸　　昼夜常勤跪<br>
　已到彼岸住　　于岸复何跪<br>
　此是婆罗门　　专精漏尽禅<br>
　一切诸忧恼　　炽然永已断<br>
　是则到彼岸　　涅槃无所求　<br>
<br>
时。陀摩尼天子闻佛所说。欢喜随喜。稽首佛足。即没不现<br>
<br>
　　（一三一二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有多罗揵陀天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　断几舍几法　　几法上增修<br>
　超越几积聚　　名比丘度流　<br>
<br>
尔时。世尊说偈答言<br>
<br>
　断五舍于五　　五法上增修<br>
　超五种积聚　　名比丘度流　<br>
<br>
时。彼陀摩尼天子闻佛所说。欢喜随喜。稽首佛足。即没不现<br>
<br>
　　（一三一三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有迦摩天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。迦摩天子白佛言。甚难。世尊。甚难。善逝<br>
<br>
尔时。世尊说偈答言<br>
<br>
　所学为甚难　　具足戒三昧<br>
　远离于非家　　闲居寂静乐　<br>
<br>
迦摩天子白佛言。世尊。静默甚难得<br>
<br>
尔时。世尊说偈答言<br>
<br>
　得所难得学　　具足戒三昧<br>
　昼夜常专精　　修习意所乐　<br>
<br>
迦摩天子白佛言。世尊。正受心难得<br>
<br>
尔时。世尊说偈答言<br>
<br>
　难住正受住　　诸根心决定<br>
　能断死魔縻　　圣者随欲进　<br>
<br>
迦摩天子复白佛言。世尊。崄道甚难行<br>
<br>
尔时。世尊说偈答言<br>
<br>
　难涉之崄道　　当行安乐进<br>
　非圣堕于彼　　足上头向下<br>
　贤圣乘正直　　崄路自然平　<br>
<br>
佛说此经已。迦摩天子闻佛所说。欢喜随喜。稽首佛足。即没不现<br>
<br>
　　（一三一四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有迦摩天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼迦摩天子说偈问佛<br>
<br>
　贪恚何所因　　不乐身毛竖<br>
　恐怖从何起　　觉想由何生<br>
　犹如鸠摩罗　　依倚于乳母　<br>
<br>
尔时。世尊说偈答言<br>
<br>
　爱生自身长　　如尼拘律树<br>
　处处随所著　　如榛绵丛林<br>
　若知彼因者　　发悟令开觉<br>
　度生死海流　　不复更受有　<br>
<br>
时。迦摩天子闻佛所说。欢喜随喜。稽首佛足。即没不现<br>
<br>
　　（一三一五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼栴檀天子说偈问佛<br>
<br>
　闻瞿昙大智　　无障碍知见<br>
　何所住何学　　不遭他世恶　<br>
<br>
尔时。世尊说偈答曰<br>
<br>
　摄持身口意　　不造三恶法<br>
　处在于居家　　广集于群宾<br>
　信惠财法施　　以法立一切<br>
　住彼学彼法　　则无他世畏　<br>
<br>
佛说是经已。栴檀天子闻佛所说。欢喜随喜。稽首佛足。即没不现<br>
<br>
　　（一三一六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　谁度于诸流　　昼夜勤不懈<br>
　不攀无住处　　云何不没溺　<br>
<br>
尔时。世尊说偈答言<br>
<br>
　一切戒具足　　智慧善正受<br>
　内思惟正念　　能度难度流<br>
　不染此欲想　　超度彼色爱<br>
　贪喜悉已尽　　不入于难测　<br>
<br>
时。彼栴檀天子闻佛所说。欢喜随喜。稽首佛足。即没不现<br>
<br>
　　（一三一七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼迦叶天子白佛言。世尊。我今当说比丘及比丘功德<br>
<br>
佛告天子。随汝所说<br>
<br>
时。迦叶天子而说偈言<br>
<br>
　比丘修正念　　其身善解脱<br>
　昼夜常勤求　　坏有诸功德<br>
　了知于世间　　灭除一切有<br>
　比丘得无忧　　心无所染着　<br>
<br>
世尊。是名比丘。是名比丘功德<br>
<br>
佛告迦叶。善哉。善哉。如汝所说<br>
<br>
迦叶天子闻佛所说。欢喜随喜。稽首佛足。即没不现<br>
<br>
　　（一三一八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼迦叶天子白佛言。世尊。我今当说比丘及比丘所说<br>
<br>
佛告迦叶天子。随所乐说<br>
<br>
时。彼迦叶天子而说偈言<br>
<br>
　比丘守正念　　其心善解脱<br>
　昼夜常勤求　　逮得离尘垢<br>
　晓了知世间　　于尘离尘垢<br>
　比丘无忧患　　心无所染着　<br>
<br>
世尊。是名比丘。是名比丘所说<br>
<br>
佛告迦叶。如是。如是。如汝所说<br>
<br>
迦叶天子闻佛所说。欢喜随喜。稽首佛足。即没不现<br>
<br>
　　（一三一九）<br>
<br>
如是我闻<br>
<br>
一时。佛在摩竭提国人间游行。日暮与五百比丘于屈摩夜叉鬼住处宿。时。屈摩夜叉鬼来诣佛所。稽首佛足。退住一面<br>
<br>
时。屈摩夜叉鬼白佛言。世尊。今请世尊与诸大众于此夜宿<br>
<br>
尔时。世尊默然受请<br>
<br>
是时。屈摩夜叉鬼知世尊默然受请已。化作五百重阁房舍。卧床．坐床．踞床。俱襵褥枕。各五百具。悉皆化成。化作五百灯明。无诸烟炎。悉化现已。往诣佛所。稽首佛足。劝请世尊。令入其舍。令诸比丘次受房舍及诸卧具。周遍受已。还至佛所。稽首佛足。退坐一面。而说偈言<br>
<br>
　贤德有正念　　贤德常正念<br>
　正念安隐眠　　此世及他世<br>
　贤德有正念　　贤德常正念<br>
　正念安隐眠　　其心常寂止<br>
　贤德有正念　　贤德常正念<br>
　正念安隐眠　　舍降伏他军<br>
　贤德有正念　　贤德常正念<br>
　不杀不教杀　　不伏不教伏<br>
　慈心于一切　　心不怀怨结　<br>
<br>
尔时。世尊告屈摩夜叉鬼。如是。如是。如汝所说<br>
<br>
时。屈摩夜叉鬼闻佛所说。欢喜随喜。稽首佛足。还自所住处<br>
<br>
　　（一三二○）<br>
<br>
如是我闻<br>
<br>
一时。佛住摩鸠罗山。尊者那伽波罗为亲侍者<br>
<br>
尔时。世尊于夜闇时。天小微雨。电光睒现。出于房外。露地经行<br>
<br>
是时。天帝释作是念。今日世尊住摩鸠罗山。尊者那伽波罗亲侍供养。其夜闇冥。天时微雨。电光映现。世尊出房。露地经行。我当化作毗琉璃重阁。执持重阁。随佛经行。作是念已。即便化作鞞琉璃重阁。持诣佛所。稽首佛足。随佛经行<br>
<br>
尔时。摩竭提国人若男若女。夜啼之时。以摩鸠罗鬼恐之即止。亲侍供养弟子之法。待师禅觉。然后乃眠。尔时。世尊为天帝释夜经行久<br>
<br>
尔时。尊者那伽波罗作是念。世尊今夜经行至久。我今当作摩鸠罗鬼形而恐怖之。时。那伽波罗比丘即反被俱执。长毛在外。往在世尊经行道头。白佛言。摩鸠罗鬼来。摩鸠罗鬼来<br>
<br>
尔时。世尊告那伽波罗比丘。汝那伽波罗愚痴人。以摩鸠罗鬼神像恐怖佛耶。不能动如来．应．等正觉一毛发也。如来．应．等正觉久离恐怖<br>
<br>
尔时。天帝释白佛言。世尊。世尊正法．律中亦复有此人耶<br>
<br>
佛言。憍尸迦。瞿昙家中极大广阔。斯等于未来世亦当使得清净之法<br>
<br>
尔时。世尊即说偈言<br>
<br>
　若复婆罗门　　于自所得法<br>
　得到于彼岸　　若一毗舍遮<br>
　及与摩鸠罗　　皆悉超过去<br>
　若复婆罗门　　于自所行法<br>
　一切诸受觉　　观察皆已灭<br>
　若复婆罗门　　自法度彼岸<br>
　一切诸因缘　　皆悉已灭尽<br>
　若复婆罗门　　自法度彼岸<br>
　一切诸人我　　皆悉已灭尽<br>
　若复婆罗门　　自法度彼岸<br>
　于生老病死　　皆悉已超过　<br>
<br>
佛说此经已。释提桓因闻佛所说。欢喜随喜。稽首佛足。即没不现<br>
<br>
　　（一三二一）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。尊者阿那律陀于摩竭提国人间游行。到毕陵伽鬼子母住处宿。时。尊者阿那律陀夜后分时。端身正坐。诵忧陀那．波罗延那．见真谛．诸上座所说偈．比丘尼所说偈．尸路偈．义品．牟尼偈．修多罗。悉皆广诵<br>
<br>
尔时。毕陵伽鬼子夜啼。毕陵伽鬼子母为其子说偈呵止言<br>
<br>
　毕陵伽鬼子　　汝今莫得啼<br>
　当听彼比丘　　诵习法句偈<br>
　若知法句者　　能自护持戒<br>
　远离于杀生　　实言不妄语<br>
　能自舍非义　　解脱鬼神道　<br>
<br>
毕陵伽鬼子母说是偈时。毕陵伽鬼子啼声即止<br>
<br>
　　（一三二二）<br>
<br>
如是我闻<br>
<br>
一时。佛在摩竭提国人间游行。与大众俱。到富那婆薮鬼子母住处宿<br>
<br>
尔时。世尊为诸比丘说四圣谛相应法。所谓苦圣谛．苦集圣谛．苦灭圣谛．苦灭道迹圣谛<br>
<br>
尔时。富那婆薮鬼母。儿富那婆薮及鬼女郁多罗。二鬼小儿夜啼。时。富那婆薮鬼母教其男女故。而说偈言<br>
<br>
　汝富那婆薮　　郁多罗莫啼<br>
　令我得听闻　　如来所说法<br>
　非父母能令　　其子解脱苦<br>
　闻如来说法　　其苦得解脱<br>
　世人随爱欲　　为众苦所迫<br>
　如来为说法　　令破坏生死<br>
　我今欲闻法　　汝等当默然<br>
　时富那婆薮　　鬼女郁多罗<br>
　悉受其母语　　默然而静听<br>
　语母言善哉　　我亦乐闻法<br>
　此正觉世尊　　于摩竭胜山<br>
　为诸众生类　　演说脱苦法<br>
　说苦及苦因　　苦灭灭苦道<br>
　从此四圣谛　　安隐趣涅槃<br>
　母今但善听　　世尊所说法　<br>
<br>
时。富那婆薮鬼母即说偈言<br>
<br>
　奇哉智慧子　　善能随我心<br>
　汝富那婆薮　　善叹佛导师<br>
　汝富那婆薮　　及汝郁多罗<br>
　当生随喜心　　我已见圣谛　<br>
<br>
时。富那婆薮鬼母说是偈时。鬼子男女随喜默然<br>
<br>
　　（一三二三）<br>
<br>
如是我闻<br>
<br>
一时。佛在摩竭提国人间游行。与诸大众至摩尼遮罗鬼住处夜宿<br>
<br>
尔时。摩尼遮罗鬼会诸鬼神。集在一处<br>
<br>
时。有一女人。持香花鬘饰．饮食。至彼摩尼遮罗鬼神住处。彼女人遥见世尊在摩尼遮罗鬼神住处坐。见已。作是念。我今现见摩尼遮罗鬼神。即说偈言<br>
<br>
　善哉摩尼遮　　住摩伽陀国<br>
　摩伽陀国人　　所求悉如愿<br>
　云何于此世　　常得安乐住<br>
　后世复云何　　而得生天乐　<br>
<br>
尔时。世尊说偈答言<br>
<br>
　莫放逸慢恣　　用摩尼鬼为<br>
　若自修所作　　能得生天乐　<br>
<br>
时。彼女人作是念。此非摩尼遮罗鬼。是沙门瞿昙。如是知已。即以香花鬘饰供养世尊。稽首礼足。退坐一面。而说偈言<br>
<br>
　何道趣安乐　　当修何等行<br>
　此世常安隐　　后世生天乐　<br>
<br>
尔时。世尊说偈答言<br>
<br>
　布施善调心　　乐执护诸根<br>
　正见修贤行　　亲近于沙门<br>
　以正命自活　　他世生天乐<br>
　何用三十三　　诸天之苦网<br>
　但当一其心　　断除于爱欲<br>
　我当说离垢　　甘露法善听　<br>
<br>
时。彼女人闻世尊说法。示教照喜。如佛常法。谓布施．持戒。生天之福。欲味．欲患。烦恼清净。出要．远离。功德福利。次第演说清净佛法。譬如鲜净白[疊*毛]。易染其色。时。彼女人亦复如是。即于坐上。于四圣谛得平等观苦．集．灭．道<br>
<br>
时。彼女人见法．得法．知法．入法。度诸疑惑。不由于他。于正法．律得无所畏。即从座起。整衣服。合掌白佛。已度。世尊。已度。善逝。我从今日。尽寿命。归佛．归法．归比丘僧<br>
<br>
时。彼女人闻佛所说。欢喜随喜。礼佛而去<br>
<br>
　　（一三二四）<br>
<br>
如是我闻<br>
<br>
一时。佛在摩竭提国人间游行。到针毛鬼住处夜宿。尔时。针毛鬼会诸鬼神。集在一处<br>
<br>
时。有炎鬼见世尊在针毛鬼住处夜宿。见已。往诣针毛鬼所。语针毛鬼言。聚落主。汝今大得善利。今如来．应．等正觉于汝室宿<br>
<br>
针毛鬼言。今当试看。为是如来．为非<br>
<br>
时。针毛鬼与诸鬼神集会已。还归自舍。束身冲佛。尔时。世尊却身避之。如是再三。束身冲佛。佛亦再三却身避之<br>
<br>
尔时。针毛鬼言。沙门怖耶<br>
<br>
佛言。聚落主。我不怖也。但汝触恶<br>
<br>
针毛鬼言。今有所问。当为我说。能令我喜者善。不能令我喜者。当坏汝心。裂汝胸。令汝热血从其面出。捉汝两手掷恒水彼岸<br>
<br>
佛告针毛鬼。聚落主。我不见诸天．魔．梵．沙门．婆罗门．天神．世人能坏如来．应．等正觉心者。能裂其胸者。能令热血从面出者。执其两臂掷着恒水彼岸者。汝今但问。当为汝说。令汝欢喜<br>
<br>
时。针毛鬼说偈问佛<br>
<br>
　一切贪恚心　　以何为其因<br>
　不乐身毛竖　　恐怖从何起<br>
　意念诸觉想　　为从何所起<br>
　犹如新生儿　　依倚于乳母　<br>
<br>
尔时。世尊说偈答言<br>
<br>
　爱生自身长　　如尼拘律树<br>
　展转相拘引　　如藤绵丛林<br>
　若知彼所因　　当令鬼觉悟<br>
　度生死海流　　不复重增有　<br>
<br>
尔时。针毛鬼闻世尊说偈。心得欢喜。向佛悔过。受持三归<br>
<br>
佛说此经已。针毛鬼闻佛所说。欢喜奉行。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>