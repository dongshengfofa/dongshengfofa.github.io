<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十八<br>
<br>
　　　　宋天竺三藏求那跋陀罗译<br>
<br>
　　（一二六七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子白佛言。世尊。比丘。比丘度驶流耶<br>
<br>
佛言。如是。天子<br>
<br>
天子复问。无所攀缘。亦无所住。度驶流耶<br>
<br>
佛言。如是。天子<br>
<br>
天子复问。无所攀缘。亦无所住而度驶流。其义云何<br>
<br>
佛言。天子。我如是．如是抱。如是．如是直进。则不为水之所[漂*寸]。如是．如是不抱。如是．如是不直进。则为水所[漂*寸]。如是。天子。名为无所攀缘。亦无所住而度驶流<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二六八）<br>
<br>
如是我闻<br>
<br>
一时。佛住舍卫国祇树给孤独园。时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子白佛言。比丘知一切众生所著．所集。决定解脱．广解脱．极广解脱耶<br>
<br>
佛告天子。我悉知一切众生所著．所集。决定解脱．广解脱．极广解脱。天子白佛。比丘云何知一切众生所著．所集。决定解脱．广解脱．极广解脱<br>
<br>
佛告天子。爱喜灭尽。我心解脱。心解脱已。故知一切众生所著．所集。决定解脱．广解脱．极广解脱<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二六九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　谁度于诸流　　昼夜勤精进<br>
　不攀亦不住　　何染而不着　<br>
<br>
尔时。世尊说偈答言<br>
<br>
　一切戒具足　　智慧善正受<br>
　内思惟系念　　度难度诸流<br>
　不乐于欲想　　超越于色结<br>
　不系亦不住　　于染亦不着　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二七○）<br>
<br>
如是我闻<br>
<br>
一时。佛住王舍城山谷精舍<br>
<br>
时。有拘迦尼。是光明天女。容色绝妙。于后夜时来诣佛所。稽首佛足。身诸光明遍照山谷<br>
<br>
时。拘迦尼天女而说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
佛告天女。如是。如是<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
时。拘迦那娑天女闻佛所说。欢喜随喜。稽首佛足。即没不现<br>
<br>
尔时。世尊夜过晨朝。入于僧中。敷尼师坛。于大众前坐。告诸比丘。昨日夜后。有拘迦那天女。容色绝妙。来诣我所。稽首我足。退坐一面而说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
我即答言。如是。天女。如是。天女<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
说是语时。拘迦尼天女闻我所说。欢喜随喜。稽首我足。即没不现<br>
<br>
佛说此经已。诸比丘闻佛所说。欢喜奉行<br>
<br>
　　（一二七一）<br>
<br>
如是我闻<br>
<br>
一时。佛住王舍城山谷精舍<br>
<br>
尔时。尊者阿难告诸比丘。我今当说四句法经。谛听。善思。当为汝说何等为四句法经<br>
<br>
尔时。尊者阿难即说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
诸比丘。是名四句法经<br>
<br>
尔时。有一异婆罗门。去尊者阿难不远。为诸年少婆罗门受诵经。时。彼婆罗门作是念。若沙门阿难所说偈。于我所说经。便是非人所说<br>
<br>
时。彼婆罗门即往诣佛所。与世尊面相问讯慰劳已。退坐一面。白佛言。瞿昙。沙门阿难所说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
如是等所说。则是非人语。非为人语<br>
<br>
佛告婆罗门。如是。如是。婆罗门。是非人语。非为人语也。时。有拘迦尼天女来诣我所。稽首我足。退坐一面而说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
我时答言。如是。如是。如天女所言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
是故。婆罗门。当知此所说偈。是非人所说。非是人所说也<br>
<br>
佛说此经已。彼婆罗门闻佛所说。欢喜随喜。礼佛足而去<br>
<br>
　　（一二七二）<br>
<br>
如是我闻<br>
<br>
一时。佛住王舍城山谷精舍<br>
<br>
时。有拘迦那娑天女。是光明天女。起大电光炽然。归佛．归法．归比丘僧。来诣佛所。稽首佛足。退坐一面。其身光明普照山谷。即于佛前而说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
尔时。世尊告天女言。如是。如是。天女。如汝所说<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
尔时。拘迦那娑天女闻佛所说。欢喜随喜。稽首佛足。即没不现<br>
<br>
尔时。世尊夜过晨朝入僧中。敷尼师坛。于大众前坐。告诸比丘。于昨后夜。拘迦那娑天女。光明之天女。来诣我所。稽首我足。退坐一面。而说偈言<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
我时答言。如是。天女。如是。天女。如汝所说<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者<br>
　拘迦那天女　　电光炎炽然<br>
　敬礼佛法僧　　说偈义饶益　<br>
<br>
佛说此经已。诸比丘闻佛所说。欢喜奉行<br>
<br>
　　（一二七三）<br>
<br>
如是我闻<br>
<br>
一时。佛住王舍城山谷精舍<br>
<br>
时。有拘迦那娑天女。光明之天女。放电光明。炎照炽然。于后夜时来诣佛所。稽首佛足。退坐一面。其身光明普照山谷。即于佛前而说偈言<br>
<br>
　我能广分别　　如来正法律<br>
　今且但略说　　足以表其心<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
佛告天女。如是。天女。如是。天女。如汝所说<br>
<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
时。拘迦那娑天女闻佛所说。欢喜稽首。即没不现<br>
<br>
尔时。世尊夜过晨朝。入于僧前。于大众中敷座而坐。告诸比丘。昨后夜时。拘迦那娑天女来诣我所。恭敬作礼。退坐一面而说偈言<br>
<br>
　我能广分别　　如来正法律<br>
　今且但略说　　足已表我心<br>
　其心不为恶　　及身口世间<br>
　五欲悉虚空　　正智正系念<br>
　不习近众苦　　非义和合者　<br>
<br>
我时答言。如是。天女。如汝所说<br>
<br>
　其心不为恶　　及身口世间<br>
　五欲悉虚伪　　正智正系念<br>
　不习近众苦　　非义和合者　<br>
<br>
时。彼天女闻我所说。欢喜随喜。稽首我足。即没不现<br>
<br>
佛说此经已。诸比丘闻佛所说。欢喜奉行<br>
<br>
　　（一二七四）<br>
<br>
如是我闻<br>
<br>
一时。佛住毗舍离猕猴池侧重阁讲堂<br>
<br>
时。有拘迦那娑天女．朱卢陀天女。容色绝妙。于后夜时来诣佛所。稽首佛足。退坐一面。其身光明遍照一切猕猴池侧<br>
<br>
时。朱卢陀天女说偈白佛<br>
<br>
　大师等正觉　　住毗舍离国<br>
　拘迦那朱卢　　稽首恭敬礼<br>
　我昔未曾闻　　牟尼正法律<br>
　今乃得亲见　　现前说正法<br>
　若于圣法律　　恶慧生厌恶<br>
　必当堕恶道　　长夜受诸苦<br>
　若于圣法律　　正念律仪备<br>
　彼则生天上　　长夜受安乐　<br>
<br>
拘迦娑天女复说偈言<br>
<br>
　其心不为恶　　及身口世间<br>
　五欲悉虚伪　　正智正系念<br>
　不习近众苦　　非义和合者　<br>
<br>
佛告天女。如是。如是。如汝所说<br>
<br>
　其心不为恶　　及身口世间<br>
　五欲悉虚伪　　正智正系念<br>
　不习近众苦　　非义和合者　<br>
<br>
时。彼天女闻佛所说。欢喜随喜。即没不现<br>
<br>
尔时。世尊夜过晨朝入僧中。敷座而坐。告诸比丘。昨后夜时。有二天女。容色绝妙。来诣我所。为我作礼。退坐一面。朱卢陀天女而说偈言<br>
<br>
　大师等正觉　　住毗舍离国<br>
　我拘迦那娑　　及以朱卢陀<br>
　如是二天女　　稽首礼佛足<br>
　我昔未曾闻　　牟尼正法律<br>
　今乃见正觉　　演说微妙法<br>
　若于正法律　　厌恶住恶慧<br>
　必堕于恶道　　长夜受大苦<br>
　若于正法律　　正念律仪备<br>
　生善趣天上　　长夜受安乐　<br>
<br>
拘迦那天女复说偈言<br>
<br>
　其心不为恶　　及身口世间<br>
　五欲悉虚伪　　正智正系念<br>
　不习近众苦　　非义和合者　<br>
<br>
我时答言。如是。如是。如汝所说<br>
<br>
　其心不为恶　　及身口世间<br>
　五欲悉虚伪　　正智正系念<br>
　不习近众苦　　非义和合者　<br>
<br>
佛说此经已。诸比丘闻佛所说。欢喜奉行<br>
<br>
　　（一二七五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子而说偈言<br>
<br>
　无触不报触　　触则以触报<br>
　以触报触故　　不嗔不招嗔　<br>
<br>
尔时。世尊说偈答言<br>
<br>
　有于不嗔人　　而加之以嗔<br>
　清净之正士　　离诸烦恼结<br>
　于彼起恶心　　恶心还自中<br>
　如逆风扬尘　　还自坌其身　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二七六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　愚痴人所行　　不合于黠慧<br>
　自所行恶行　　为自恶知识<br>
　所造众恶行　　终获苦果报　<br>
<br>
尔时。世尊说偈答言<br>
<br>
　既作不善业　　终则受诸恼<br>
　造业虽欢喜　　啼泣受其报<br>
　造诸善业者　　终则不热恼<br>
　欢喜而造业　　安乐受其报　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二七七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　不可常言说　　亦不一向听<br>
　而得于道迹　　坚固正超度<br>
　思惟善寂灭　　解脱诸魔缚<br>
　能行说之可　　不行不应说<br>
　不行而说者　　智者则知非<br>
　不行己所应　　不作而言作<br>
　是则同贼非　<br>
<br>
尔时。世尊告天子言。汝今有所嫌责耶<br>
<br>
天子白佛。悔过。世尊。悔过。善逝<br>
<br>
尔时。世尊熙怡微笑<br>
<br>
时。彼天子复说偈言<br>
<br>
　我今悔其过　　世尊不纳受<br>
　内怀于恶心　　抱怨而不舍　<br>
<br>
尔时。世尊说偈答言<br>
<br>
　言说悔过辞　　内不息其心<br>
　云何得息怨　　何名为修善　<br>
<br>
时。彼天子复说偈言<br>
<br>
　谁不有其过　　何人无有罪<br>
　谁复无愚痴　　孰能常坚固　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二七八）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有瞿迦梨比丘。是提婆达多伴党。来诣佛所。稽首佛足。退坐一面<br>
<br>
尔时。世尊告瞿迦梨比丘。瞿迦梨。汝何故于舍利弗．目揵连清净梵行所。起不清净心。长夜当得不饶益苦<br>
<br>
瞿迦梨比丘白佛言。世尊。我今信世尊语。所说无异。但舍利弗．大目揵连心有恶欲。如是第二．第三说。瞿迦梨比丘。提婆达多伴党于世尊所再三说中。违反不受。从座起去。去已。其身周遍生诸疱疮。皆如栗。渐渐增长。皆如桃李<br>
<br>
时。瞿迦梨比丘患苦痛。口说是言。极烧。极烧。脓血流出。身坏命终。生大钵昙摩地狱<br>
<br>
时。有三天子。容色绝妙。于后夜时来诣佛所。稽首佛足。退坐一面。时。一天子白佛言。瞿迦梨比丘。提婆达多伴党今已命终。时。第二天子作是言。诸尊当知。瞿迦梨比丘命终堕地狱中。第三天子即说偈言<br>
<br>
　士夫生世间　　斧在口中生<br>
　还自斩其身　　斯由其恶言<br>
　应毁便称誉　　应誉而便毁<br>
　其罪生于口　　死堕恶道中<br>
　博弈亡失财　　是非为大咎<br>
　毁佛及声闻　　是则为大过　<br>
<br>
彼三天子说是偈已。即没不现<br>
<br>
尔时。世尊夜过晨朝。来入僧中。于大众前敷座而坐。告诸比丘。昨后夜时。有三天子来诣我所。稽首我足。退坐一面。第一天子语我言。世尊。瞿迦梨比丘。提婆达多伴党今已命终。第二天子语余天子言。瞿迦梨比丘命终堕地狱中。第三天子即说偈言<br>
<br>
　士夫生世间　　斧在口中生<br>
　还自斩其身　　斯由其恶言<br>
　应毁便称誉　　应誉而便毁<br>
　其罪口中生　　死则堕恶道　<br>
<br>
说是偈已。即没不现。诸比丘。汝等欲闻生阿浮陀地狱众生其寿齐限不<br>
<br>
诸比丘白佛。今正是时。唯愿世尊为诸大众说阿浮陀地狱众生寿命齐限。诸比丘闻已。当受奉行<br>
<br>
佛告比丘。谛听。善思。当为汝说。譬如拘萨罗国。四斗为一阿罗。四阿罗为一独笼那。十六独笼那为一阇摩那。十六阇摩那为一摩尼。二十摩尼为一佉梨。二十佉梨为一仓。满中芥子。若使有人百年百年取一芥子。如是乃至满仓芥子都尽。阿浮陀地狱众生寿命犹故不尽。如是二十阿浮陀地狱众生寿等一尼罗浮陀地狱众生寿。二十尼罗浮陀地狱众生寿等一阿吒吒地狱众生寿。二十阿吒吒地狱众生寿等一阿波波地狱众生寿。二十阿波波地狱众生寿等一阿休休地狱众生寿。二十阿休休地狱众生寿等一优钵罗地狱众生寿。二十优钵罗地狱众生寿等一钵昙摩地狱众生寿。二十钵昙摩地狱众生寿等一摩诃钵昙摩地狱众生寿<br>
<br>
比丘。彼瞿迦梨比丘命终堕摩诃钵昙摩地狱中。以彼于尊者舍利弗．大目揵连比丘生恶心．诽谤故。是故。诸比丘。当作是学。于彼烧燋炷所。尚不欲毁坏。况毁坏有识众生。佛告诸比丘。当如是学<br>
<br>
佛说此经已。诸比丘闻佛所说。欢喜奉行<br>
<br>
　　（一二七九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　退落堕负处　　云何而得知<br>
　唯愿世尊说　　云何负处门　<br>
<br>
尔时。世尊说偈答言<br>
<br>
　胜处易得知　　负处知亦易<br>
　乐法为胜处　　毁法为负处<br>
　爱乐恶知识　　不爱善知识<br>
　善友生怨结　　是名堕负门<br>
　爱乐不善人　　善人反憎恶<br>
　欲恶不欲善　　是名负处门<br>
　斗秤以欺人　　是名堕负门<br>
　博弈耽嗜酒　　游轻着女色<br>
　费丧于财物　　是名堕负门<br>
　女人不自守　　舍主随他行<br>
　男子心放荡　　舍妻随外色<br>
　如是为家者　　斯皆堕负门<br>
　老妇得少夫　　心常怀嫉姤<br>
　怀嫉卧不安　　是则堕负门<br>
　老夫得少妇　　堕负处亦然<br>
　常乐着睡眠　　知识同游戏<br>
　怠堕好嗔恨　　斯皆堕负门<br>
　多财结朋友　　酒食奢不节<br>
　多费丧财物　　斯皆堕负门<br>
　小财多贪爱　　生于刹利心<br>
　常求为王者　　是则堕负门<br>
　求珠珰璎珞　　革屣履伞盖<br>
　庄严自悭惜　　是则堕负门<br>
　受他丰美食　　自悭惜其财<br>
　食他不反报　　是则堕负门<br>
　沙门婆罗门　　屈请入其舍<br>
　悭惜不时施　　是则堕负门<br>
　沙门婆罗门　　次第行乞食<br>
　呵责不欲施　　是则堕负门<br>
　若父母年老　　不及时奉养<br>
　有财而不施　　是则堕负门<br>
　于父母兄弟　　捶打而骂辱<br>
　无有尊卑序　　是则堕负门<br>
　佛及弟子众　　在家与出家<br>
　毁呰不恭敬　　是则堕负门<br>
　实非阿罗汉　　罗汉过自称<br>
　是则世间贼　　堕于负处门<br>
　此世间负处　　我知见故说<br>
　犹如崄怖道　　慧者当远避　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　谁屈下而屈下　　谁高举而随举<br>
　云何童子戏　　如童块相掷　<br>
<br>
尔时。世尊说偈答言<br>
<br>
　爱下则随下　　爱举则随举<br>
　爱戏于愚夫　　如童块相掷　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子而说偈言<br>
<br>
　决定以遮遮　　意妄想而来<br>
　若人遮一切　　不令其逼迫　<br>
<br>
尔时。世尊说偈答言<br>
<br>
　决定以遮遮　　意妄想而来<br>
　不必一切遮　　但遮其恶业<br>
　遮彼彼恶已　　不令其逼迫　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　云何得名称　　云何得大财<br>
　云何德流闻　　云何得善友　<br>
<br>
尔时。世尊说偈答言<br>
<br>
　持戒得名称　　布施得大财<br>
　真实德流闻　　恩惠得善友　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。其身光明遍照祇树给孤独园<br>
<br>
时。彼天子说偈问佛<br>
<br>
　云何人所作　　智慧以求财<br>
　等摄受于财　　若胜若复劣　<br>
<br>
尔时。世尊说偈答言<br>
<br>
　始学功巧业　　方便集财物<br>
　得彼财物已　　当应作四分<br>
　一分自食用　　二分营生业<br>
　余一分藏密　　以拟于贫乏<br>
　营生之业者　　田种行商贾<br>
　牧牛羊兴息　　邸舍以求利<br>
　造屋舍床卧　　六种资生具<br>
　方便修众具　　安乐以存世<br>
　如是善修业　　黠慧以求财<br>
　财宝随顺生　　如众流归海<br>
　如是财饶益　　如蜂集众味<br>
　昼夜财增长　　犹如蚁积堆<br>
　不付老子财　　不寄边境民<br>
　不信奸狡人　　及诸悭吝者<br>
　亲附成事者　　远离不成事<br>
　能成事士夫　　犹如火炽然<br>
　善友贵重人　　敏密修良者<br>
　同气亲兄弟　　善能相摄受<br>
　居亲眷属中　　摽显若牛王<br>
　各随其所应　　分财施饮食<br>
　寿尽而命终　　当生天受乐　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。拘萨罗国有弹琴人。名曰粗牛。于拘萨罗国人间游行。止息野中。时。有六广大天宫天女。来至憍萨罗国粗牛弹琴人所。语粗牛弹琴人言。阿舅。阿舅。为我弹琴。我当歌舞。粗牛弹琴者言。如是。姊妹。我当为汝弹琴。汝当语我汝是何人。何由生此。天女答言。阿舅。且弹琴。我当歌舞。于歌颂中。自说所以生此因缘。彼拘萨罗国粗牛弹琴人即便弹琴。彼六天女即便歌舞<br>
<br>
第一天女说偈歌言<br>
<br>
　若男子女人　　胜妙衣惠施<br>
　施衣因缘故　　所生得殊胜<br>
　施所爱念物　　生天随所欲<br>
　见我居宫殿　　乘空而游行<br>
　天身如金聚　　天女百中胜<br>
　观察斯福德　　回向中之最　<br>
<br>
第二天女复说偈言<br>
<br>
　若男子女人　　胜妙香惠施<br>
　爱念可意施　　生天随所欲<br>
　见我处宫殿　　乘空而游行<br>
　天身若金聚　　天女百中胜<br>
　观察斯福德　　回向中之最　<br>
<br>
第三天女复说偈言<br>
<br>
　若男子女人　　以食而惠施<br>
　可意爱念施　　生天随所欲<br>
　见我居宫殿　　乘虚而游行<br>
　天身如金聚　　天女百中胜<br>
　观察斯福德　　回向中之最　<br>
<br>
第四天女复说偈言<br>
<br>
　忆念余生时　　曾为人婢使<br>
　不盗不贪嗜　　勤修不懈怠<br>
　量腹自节身　　分餐救贫人<br>
　今见居宫殿　　乘虚而游行<br>
　天身如金聚　　天女百中胜<br>
　观察斯福德　　供养中为最　<br>
<br>
第五天女复说偈言<br>
<br>
　忆念余生时　　为人作子妇<br>
　嫜姑性狂暴　　常加粗涩言<br>
　执节修妇礼　　卑逊而奉顺<br>
　今见处宫殿　　乘虚而游行<br>
　天身如金聚　　天女百中胜<br>
　观察斯福德　　供养中为最　<br>
<br>
第六天女复说偈言<br>
<br>
　昔曾见行迹　　比丘比丘尼<br>
　从其闻正法　　一宿受斋戒<br>
　今见处天殿　　乘虚而游行<br>
　天身如金聚　　天女百中胜<br>
　观察斯福德　　回向中之最　<br>
<br>
尔时。拘萨罗国粗牛弹琴人而说偈言<br>
<br>
　我今善来此　　拘萨罗林中<br>
　得见此天女　　具足妙天身<br>
　既见又闻说　　当增修善业<br>
　缘今修功德　　亦当生天上　<br>
<br>
说是语已。此诸天女即没不现<br>
<br>
佛说此经已。诸比丘闻佛所说。欢喜奉行<br>
<br>
　　（一二八五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　何法起应灭　　何生应防护<br>
　何法应当离　　等观何得乐　<br>
<br>
尔时。世尊说偈答言<br>
<br>
　嗔恚起应灭　　贪生逆防护<br>
　无明应舍离　　等观真谛乐<br>
　欲生诸烦恼　　欲为生苦本<br>
　调伏烦恼者　　众苦则调伏<br>
　调伏众苦者　　烦恼亦调伏　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二八六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　若人行放逸　　愚痴离恶慧<br>
　禅思不放逸　　疾得尽诸漏　<br>
<br>
尔时。世尊说偈答言<br>
<br>
　非世间众事　　是则之为欲<br>
　心法驰觉想　　是名士夫欲<br>
　世间种种事　　常在于世间<br>
　智慧修禅思　　爱欲永潜伏<br>
　信为士夫伴　　不信则不度<br>
　信增其名称　　命终得生天<br>
　于身虚空想　　名色不坚固<br>
　不著名色者　　远离于积聚<br>
　观此真实义　　如解脱哀愍<br>
　由斯智慧故　　世称叹供养<br>
　能断众杂相　　超绝生死流<br>
　超度诸流已　　是名为比丘　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二八七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。其身光明遍照祇树给孤独园<br>
<br>
时。彼天子说偈问佛<br>
<br>
　与何人同处　　复与谁共事<br>
　知何等人法　　名为胜非恶　<br>
<br>
尔时。世尊说偈答言<br>
<br>
　与正士同游　　正士同其事<br>
　解知正士法　　是则胜非恶　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子而说偈言<br>
<br>
　悭吝生于心　　不能行布施<br>
　明智求福者　　乃能行其惠　<br>
<br>
尔时。世尊说偈答言<br>
<br>
　怖畏不行施　　常得不施怖<br>
　怖畏于饥渴　　悭惜从怖生<br>
　此世及他世　　常痴饥渴畏<br>
　死则不随死　　独往无资粮<br>
　少财能施者　　多财难亦舍<br>
　难舍而能舍　　是则为难施<br>
　无知者不觉　　慧者知难知<br>
　以法养妻子　　少财净心施<br>
　百千耶盛会　　所获其福利<br>
　比前如法施　　十六不及一<br>
　打缚恼众生　　所得诸财物<br>
　惠施安国土　　是名有罪施<br>
　方之平等施　　称量所不及<br>
　如法不行非　　所得财物施<br>
　难施而行施　　是应贤圣施<br>
　所往常获福　　寿终上生天　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（一二八九）<br>
<br>
如是我闻<br>
<br>
一时。佛住王舍城金婆罗山金婆罗鬼神住处石室中<br>
<br>
尔时。世尊金枪刺足。未经几时。起身苦痛。能得舍心。正智正念。堪忍自安。无退减想<br>
<br>
彼有山神天子八人。作是念。今日世尊住王舍城金婆罗山金婆罗鬼神住处石室中。金枪刺足。起身苦痛而能舍心。正念正智。堪忍自安。无所退减。我等当往面前赞叹。作是念已。往诣佛所。稽首礼足。退住一面<br>
<br>
第一天神说偈叹言<br>
<br>
　沙门瞿昙　　人中师子　　身遭苦痛<br>
　堪忍自安　　正智正念　　无所退减　<br>
<br>
第二天子复赞叹言<br>
<br>
　大士之大龙　　大士之牛王<br>
　大士夫勇力　　大士夫良马<br>
　大士夫上首　　大士夫之胜　<br>
<br>
第三天子复赞叹言<br>
<br>
　此沙门瞿昙　　士夫分陀利<br>
　身生诸苦痛　　而能行舍心<br>
　正智正念住　　堪忍以自安<br>
　而无所退减　<br>
<br>
第四天子复赞叹言。若有于沙门瞿昙。士夫分陀利所说违反嫌责。当知斯等长夜当得不饶益苦。唯除不知真实者<br>
<br>
第五天子复说偈言<br>
<br>
　观彼三昧定　　善住于正受<br>
　解脱离诸尘　　不踊亦不没<br>
　其心安隐住　　而得心解脱　<br>
<br>
第六天子复说偈言<br>
<br>
　经历五百岁　　诵婆罗门典<br>
　精勤修苦行　　不解脱离尘<br>
　是则卑下类　　不得度彼岸　<br>
<br>
第七天子复说偈言<br>
<br>
　为欲之所迫　　持戒之所缚<br>
　勇捍行苦行　　经历于百年<br>
　其心不解脱　　不离于尘垢<br>
　是则卑下类　　不度于彼岸　<br>
<br>
第八天子复说偈言<br>
<br>
　心居憍慢欲　　不能自调伏<br>
　不得三昧定　　牟尼之正受<br>
　独一居山林　　其心常放逸<br>
　于彼死魔军　　不得度彼岸　<br>
<br>
时。彼山神天子八人各各赞叹已。稽首佛足。即没不现<br>
<br>
　　（一二九○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子而说偈言<br>
<br>
　广无过于地　　深无踰于海<br>
　高无过须弥　　大士无毗纽　<br>
<br>
尔时。世尊说偈答言<br>
<br>
　广无过于爱　　深无踰于腹<br>
　高莫过憍慢　　大士无胜佛　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　何物火不烧　　何风不能吹<br>
　火灾坏大地　　何物不流散<br>
　恶王及盗贼　　强劫人财物<br>
　何男子女人　　不为其所夺<br>
　云何珍宝藏　　终竟不亡失　<br>
<br>
尔时。世尊说偈答言<br>
<br>
　福火所不烧　　福风不能吹<br>
　水灾坏大地　　福水不流散<br>
　恶王及盗贼　　强夺人财宝<br>
　若男子女人　　福不被劫夺<br>
　乐报之宝藏　　终竟不亡失　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。即没不现<br>
<br>
　　（一二九二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园<br>
<br>
时。彼天子说偈问佛<br>
<br>
　谁当持资粮　　何物贼不劫<br>
　何人劫而遮　　何人劫不遮<br>
　何人常来诣　　智慧者喜乐　<br>
<br>
尔时。世尊说偈答言<br>
<br>
　信者持资粮　　福德劫不夺<br>
　贼劫夺则遮　　沙门夺欢喜<br>
　沙门常来诣　　智慧者欣乐　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现<br>
<br>
　　（一二九三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　一切相映障　　知一切世间<br>
　乐安慰一切　　唯愿世尊说<br>
　云何是世间　　最为难得者　<br>
<br>
是时。世尊说偈答言<br>
<br>
　为主而行忍　　无财而欲施<br>
　遭难而行法　　富贵修远离<br>
　如是四法者　　是则为最难　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
于是。天子闻佛所说。欢喜随喜。稽首佛足。即没不现。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 