<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十四<br>
<br>
　　　　宋天竺三藏求那跋陀罗译<br>
<br>
　　（一一七八）<br>
<br>
如是我闻<br>
<br>
一时。佛住弥絺罗国庵罗园中<br>
<br>
时。有婆四吒婆罗门尼。有六子相续命终。念子发狂。裸形被发。随路而走。至弥絺罗庵罗园中<br>
<br>
尔时。世尊无量大众围绕说法。婆四吒婆罗门尼遥见世尊。见已。即得本心。惭愧羞耻。敛身蹲坐<br>
<br>
尔时。世尊告尊者阿难。取汝郁多罗僧与彼婆四吒婆罗门尼。令着听法。尊者阿难即受佛教。取衣令着<br>
<br>
时。婆罗门尼得衣着已。至于佛前。稽首礼佛。退坐一面<br>
<br>
尔时。世尊为其说法。示教照喜已。如佛常法。说法次第。乃至信心清净。受三自归。闻佛所说。欢喜随喜。作礼而去<br>
<br>
彼婆四吒优婆夷于后时。第七子忽复命终。彼优婆夷都不啼哭忧悲恼苦。时。婆四吒优婆夷夫说偈而告婆四吒优婆夷言<br>
<br>
　先诸子命终　　念子生忧苦<br>
　昼夜不饮食　　乃至发狂乱<br>
　今丧弟七子　　而不生忧苦　<br>
<br>
婆四吒优婆夷即复说偈答其夫言<br>
<br>
　儿孙有千数　　因缘和合生<br>
　长夜迁过去　　我与君亦然<br>
　子孙及宗族　　其数无限量<br>
　彼彼所生处　　更互相残食<br>
　若知生要者　　何足生忧苦<br>
　我已知出离　　生死存亡相<br>
　不复生忧苦　　入佛正教故　<br>
<br>
时。婆四吒优婆夷夫说偈叹曰<br>
<br>
　未曾所闻法　　而今闻汝说<br>
　何处闻说法　　不念子忧悲　<br>
<br>
婆四吒优婆夷说偈答言<br>
<br>
　今日等正觉　　在弥絺罗国<br>
　庵罗树园中　　永离一切苦<br>
　演说一切苦　　苦习苦寂灭<br>
　贤圣八正道　　安隐趣涅槃<br>
　则是我大师　　深乐其正教<br>
　我已知正法　　能开子忧苦　<br>
<br>
其夫婆罗门复说偈言<br>
<br>
　我今亦当往　　弥絺庵罗园<br>
　彼世尊亦当　　开我子忧苦　<br>
<br>
优婆夷复说偈言<br>
<br>
　当观等正觉　　柔软金色身<br>
　不调者能调　　广度海流人　<br>
<br>
尔时。婆罗门即严驾乘于马车。诣弥絺罗庵罗园。遥见世尊。转增信乐。诣大师前<br>
<br>
彼时。大师即为说偈。开其法眼。苦．习．灭．道。正向涅槃。彼即见法。成无间等。既知法已。请求出家<br>
<br>
时。婆罗门即得出家。独静思惟。乃至得阿罗汉。世尊记说。于第三夜。逮得三明。得三明已。佛即告之。命遣御者乘车还家。告婆四吒优婆夷。令发随喜。语言。婆罗门往见世尊。得净信心。奉事大师。即为说法。为开法眼。见苦圣谛．苦集．苦灭．贤圣八道。安趣涅槃。成无间等。既知法已。即求出家。世尊记说。于第三夜。具足三明<br>
<br>
时。彼御者奉教疾还。时。婆四吒优婆夷遥见御者空车而还。即遥问言。婆罗门为见佛不。佛为说法。开示法眼。见圣谛不<br>
<br>
御者白言。婆罗门已见世尊。得净信心。奉事大师。为开法眼。说四圣谛。成无间等。既知法已。即求出家。专精思惟。世尊记说。于第三夜。具足三明<br>
<br>
时。优婆夷心即随喜。语御者言。车马属汝。加复赐汝金钱一千。已汝传信言。婆罗门宿阇谛。已得三明。令我欢喜故<br>
<br>
御者白言。我今何用车马金钱为。车马金钱还优婆夷。我今当还婆罗门所。随彼出家<br>
<br>
优婆夷言。汝意如此。便可速还。不久亦当如彼所得。具足三明。随后出家<br>
<br>
御者白言。如是。优婆夷。如彼出家。我亦当然<br>
<br>
优婆夷言。汝父出家。汝随出家。我今不久亦当随去。如空野大龙。乘虚而游。其余诸龙．龙子．龙女悉皆随去。我亦如是。执持衣钵。易养易满。御者白言。优婆夷。若如是者。所愿必果。不久当见优婆夷少欲知足。执持衣钵。人所弃者。乞受而食。剃发染衣。于阴．界．入断除爱欲。离贪系缚。尽诸有漏<br>
<br>
彼婆罗门及其御者．婆四吒优婆夷．优婆夷女孙陀槃梨。悉皆出家。究竟苦边<br>
<br>
　　（一一七九）<br>
<br>
如是我闻<br>
<br>
一时。佛住毗舍离国大林精舍<br>
<br>
时。有毗梨耶婆罗豆婆遮婆罗门。晨朝买牛。未偿其价。即日失牛。六日不见<br>
<br>
时。婆罗门为觅牛故。至大林精舍。遥见世尊坐一树下。仪容挺特。诸根清净。其心寂默。成就止观。其身金色。光明焰照。见已。即诣其前。而说偈言<br>
<br>
　云何无所求　　空寂在于此<br>
　独一处空闲　　而得心所乐　<br>
<br>
尔时。世尊说偈答曰<br>
<br>
　若失若复得　　于我心不乱<br>
　婆罗门当知　　莫谓彼如我<br>
　心计于得失　　其心不自在　<br>
<br>
时。婆罗门复说偈言<br>
<br>
　最胜梵志处　　如比丘所说<br>
　我今当自说　　真实语谛听<br>
　沙门今定非　　晨朝失牛者<br>
　六日求不得　　是故安乐住<br>
　沙门今定非　　种殖胡麻田<br>
　虑其草荒没　　是故安乐住<br>
　沙门今定非　　种稻田乏水<br>
　畏叶枯便死　　是故安乐住<br>
　沙门今定无　　寡女有七人<br>
　悉养孤遗子　　是故安乐住<br>
　沙门今定无　　七不爱念子<br>
　放逸多负债　　是故安乐住<br>
　沙门今定无　　债主守其门<br>
　求索长息财　　是故安乐住<br>
　沙门今定无　　七领重卧具<br>
　忧勤择诸虫　　是故安乐住<br>
　沙门今定无　　赤眼黄发妇<br>
　昼夜闻恶声　　是故安乐住<br>
　沙门今定无　　空仓群鼠戏<br>
　常忧其羸乏　　是故安乐住　<br>
<br>
尔时。世尊说偈答言<br>
<br>
　我今日定不　　晨朝失其牛<br>
　六日求不得　　是故安乐住<br>
　我今日定无　　种殖胡麻田<br>
　常恐其荒没　　是故安乐住<br>
　我今日定无　　种稻田乏水<br>
　畏叶便枯死　　是故安乐住<br>
　我今日定无　　寡女有七人<br>
　悉养孤遗子　　是故安乐住<br>
　我今日定无　　七不爱念子<br>
　放逸多负债　　是故安乐住<br>
　我今日定无　　债主守其门<br>
　求索长息财　　是故安乐住<br>
　我今日定无　　七领重卧具<br>
　忧勤择诸虫　　是故安乐住<br>
　我今日定无　　黄头赤眼妇<br>
　昼夜闻恶声　　是故安乐住<br>
　我今日定无　　空仓群鼠戏<br>
　常忧其羸乏　　是故安乐住<br>
　不舍念不念　　众生安乐住<br>
　断欲离恩爱　　而得安乐住　<br>
<br>
尔时。世尊为精进婆罗豆婆遮婆罗门种种说法。示教照喜。如佛常法。次第说法。布施．持戒。乃至于正法中。心得无畏。即从座起。合掌白佛。我今得于正法．律出家学道。成比丘分。修梵行不<br>
<br>
佛告婆罗门。汝今可得于正法．律出家．受具足。修诸梵行。乃至得阿罗汉。心善解脱<br>
<br>
尔时。精进婆罗豆婆遮婆罗门得阿罗汉。缘自觉知。得解脱乐。而说偈言<br>
<br>
　我今甚欣乐　　大仙法之上<br>
　得离贪欲乐　　不生见于佛　<br>
<br>
　　（一一八○）<br>
<br>
如是我闻<br>
<br>
一时。佛住娑罗树林婆罗门聚落。尔时。世尊晨朝着衣持钵。入婆罗门聚落乞食。有非时云起<br>
<br>
尔时。世尊作是念。我今当往婆罗门聚落婆罗长者大会堂中。作是念已。即往向彼大会堂所<br>
<br>
时。婆罗门长者悉集堂上。遥见世尊。共相谓言彼剃头沙门竟知何法<br>
<br>
尔时。世尊告彼婆罗聚落婆罗门长者言。诸婆罗门有知法者。有不知者。刹利长者亦有知法者。有不知法者<br>
<br>
尔时。世尊即说偈言<br>
<br>
　非朋欲胜朋　　王不伏难伏<br>
　妻不求胜夫　　无子不恭父<br>
　无会无智者　　无智不法言<br>
　贪恚痴悉断　　是则名智者　<br>
<br>
时。彼婆罗门长者白佛言。善士瞿昙。善士夫可入此堂。就座而坐。世尊坐已。即白言。瞿昙说法。我等乐听<br>
<br>
尔时。世尊为彼大会婆罗门长者种种说法。示教照喜已。复说偈言<br>
<br>
　愚智群聚会　　非说孰知明<br>
　能说寂静道　　因说智则辩<br>
　说者显正法　　建立大仙幢<br>
　善说为仙幢　　法为罗汉幢　<br>
<br>
尔时。世尊为婆罗聚落婆罗门长者建立正法。示教照喜。示教照喜已。从座起而去<br>
<br>
　　（一一八一）<br>
<br>
如是我闻<br>
<br>
一时。佛在拘萨罗人间游行。至浮梨聚落。住天作婆罗门庵罗园中。尊者优波摩为侍者<br>
<br>
尔时。世尊患背痛。告尊者优婆摩。汝举衣钵已。往至天作婆罗门舍<br>
<br>
时。天作婆罗门处于中堂。令梳头者理剃须发。见尊者优波摩于外门住。见已。即说偈言<br>
<br>
　何等剃须发　　身着僧迦梨<br>
　住于彼门外　　为欲何所求　<br>
<br>
尊者优波摩说偈答言<br>
<br>
　罗汉世善逝　　所患背风疾<br>
　颇有安乐水　　疗牟尼疾不　<br>
<br>
时。天作婆罗门以满钵酥．一瓶油．一瓶石蜜。使人担持。并持暖水。随尊者优波摩诣世尊所。以涂其体。暖水洗之。酥蜜作饮。世尊背疾即得安隐<br>
<br>
时。天作婆罗门晨朝早起。往诣佛所。稽首礼足。退坐一面。而说偈言<br>
<br>
　何言婆罗门　　施何得大果<br>
　何等为时施　　云何净福田　<br>
<br>
尔时。世尊说偈答言<br>
<br>
　若得宿命智　　见天定趣生<br>
　得尽诸有漏　　牟尼起三明<br>
　善知心解脱　　解脱一切贪<br>
　说名婆罗门　　施彼得大果<br>
　施彼为时施　　随所欲福田　<br>
<br>
时。天作婆罗门闻佛所说。欢喜随喜。作礼而去<br>
<br>
　　（一一八二）<br>
<br>
如是我闻<br>
<br>
一时。佛在拘萨罗人间游行。于一夜时。住止娑罗林中<br>
<br>
时。有一婆罗门。去娑罗林不远。营作田业。晨朝起作。至娑罗林中。遥见世尊坐一树下。仪容端正。诸根清净。其心寂定。具足成就第一止观。其身金色。光明彻照。见已。往诣其所。白言。瞿昙。我近在此经营事业。故乐此林。瞿昙于此有何事业。乐此林中。复说偈言<br>
<br>
　比丘于此林　　为何事业故<br>
　独一守空闲　　乐于此林中　<br>
<br>
尔时。世尊说偈答曰<br>
<br>
　无事于此林　　林根久已断<br>
　于林离林脱　　禅思不乐断　<br>
<br>
时。彼婆罗门闻佛所说。欢喜随喜随喜。作礼而去<br>
<br>
　　（一一八三）<br>
<br>
如是我闻<br>
<br>
一时。佛在拘萨罗人间游行。夜宿一娑罗林中<br>
<br>
时。有一婆罗门。近彼林侧。与五百年少婆罗门共。彼婆罗门常称叹钦想。欲见世尊。何时游于此林。我因得见遇。问所疑。颇有闲暇为我记说<br>
<br>
时。彼婆罗门年少弟子为采薪故。入于林中。遥见世尊坐一树下。仪容端正。诸根寂静。其心寂定。形若金山。光明彻照。见已。作是念。我和上婆罗门常称叹钦仰。欲见瞿昙。问其所疑。今此沙门瞿昙到此林中。我当疾往白和上令知。即持薪束。疾还学堂。舍薪束已。诣和上所。白言。和上当知。和上由来常所称叹钦仰欲见沙门瞿昙。脱到此林。当问所疑。今日瞿昙已到此林。和上知时<br>
<br>
时。婆罗门即诣世尊所。面相问讯慰劳已。退坐一面。而说偈言<br>
<br>
　独入此恐怖　　深邃丛林中<br>
　坚住不倾动　　善修正勤法<br>
　无歌舞音乐　　寂默住空闲<br>
　我所未曾见　　独乐深林者<br>
　欲求于世间　　自在增上主<br>
　为三十三天　　天上自在乐<br>
　何故深林中　　苦行自枯槁　<br>
<br>
尔时。世尊说偈答言<br>
<br>
　若欲种种求　　诸界多种着<br>
　彼一切皆是　　愚痴之根本<br>
　如是一切求　　我久悉已吐<br>
　不求不谄伪　　一切无所触<br>
　于一切诸法　　唯一清净观<br>
　得无上菩提　　禅思修不乐　<br>
<br>
婆罗门复说偈言<br>
<br>
　我今敬礼汝　　大寂牟尼尊<br>
　禅思之妙王　　觉无边大觉<br>
　如来天人救　　巍巍若金山<br>
　解脱于丛林　　于林永不着<br>
　已拔深利刺　　清净无余迹<br>
　论师之上首　　言说最胜辩<br>
　人中雄师子　　震吼于深林<br>
　显现苦圣谛　　集灭八正道<br>
　能尽众苦聚　　乘出净无垢<br>
　自脱一切苦　　济彼苦众生<br>
　安乐众生故　　演说于正法<br>
　已断于恩爱　　远离于欲网<br>
　断除于一切　　有爱之结缚<br>
　如水生莲花　　尘水不染着<br>
　如日停虚空　　清净无云翳<br>
　善哉我今日　　至拘萨罗林<br>
　得见于大师　　两足之胜尊<br>
　大林大精进　　得第一广度<br>
　调御师之首　　敬礼无所畏　<br>
<br>
时。婆罗门广说斯偈。赞叹佛已。闻佛所说。欢喜随喜。作礼而去<br>
<br>
　　（一一八四）<br>
<br>
如是我闻<br>
<br>
一时。佛在拘萨罗人间游行。宿于孙陀利河侧<br>
<br>
尔时。世尊剃发未久。于后夜时。结跏趺坐。正身思惟。系念在前。以衣覆头<br>
<br>
时。孙陀利河侧有婆罗门住止。夜起持祠。余食不尽。时至河边。欲求大德婆罗门以奉之<br>
<br>
尔时。世尊闻河边婆罗门声。闻已。謦咳作声。却衣现头<br>
<br>
时。孙陀利河侧婆罗门见佛已。作是念。是剃头沙门。非婆罗门。欲持食还去。彼婆罗门复作是念。非独沙门是剃头者。婆罗门中亦有剃头。应往至彼。问其所生。时。孙陀利河侧婆罗门诣世尊所。而问之言。为何姓生<br>
<br>
尔时。世尊即说偈言<br>
<br>
　汝莫问所生　　但当问所行<br>
　刻木为钻燧　　亦能生于火<br>
　下贱种姓中　　生坚固牟尼<br>
　智慧有惭愧　　精进善调伏<br>
　究竟大明际　　清净修梵行<br>
　而今正是时　　应奉施余食　<br>
<br>
时。孙陀利河侧婆罗门复说偈言<br>
<br>
　我今吉良日　　求福修供养<br>
　遇得见大士　　三时最胜尊<br>
　若不见佛者　　当更施余人　<br>
<br>
尔时。孙陀利河侧婆罗门转得信心。即持余食以奉世尊。世尊不受。以说偈得故。如上因说偈而得食广说<br>
<br>
孙陀利河侧婆罗门白佛言。世尊。今此施食当置何所<br>
<br>
佛告婆罗门。我不见诸天．魔．梵．沙门．婆罗门．天神．世人有能食此食。令身安隐者。汝持此食去着无虫水中。及少生草地<br>
<br>
时。婆罗门即持此食着无虫水中。水即烟起涌沸。啾啾作声。如烧铁丸投之冷水。烟起涌沸。啾啾作声。如是彼食着无虫水中。烟起涌沸。啾啾作声。孙陀利河侧婆罗门心欲恐怖。身毛皆竖。谓为灾变。驰走上岸。集聚干木。供养祠火。令息灾怪<br>
<br>
世尊见彼集聚干木。供养祠火。望息灾怪。见已。即说偈言<br>
<br>
　婆罗门祠火　　焚烧干草木<br>
　莫呼是净道　　能却诸灾患<br>
　此则恶供养　　而谓为黠慧<br>
　作如是因缘　　外道取修净<br>
　汝今弃薪火　　起内火炽然<br>
　常修不放逸　　常富于供养<br>
　处处兴净信　　广施设大会<br>
　心意为束薪　　嗔恚黑烟起<br>
　妄语为尘味　　口舌为木杓<br>
　胸怀燃火处　　欲火常炽然<br>
　当善自调伏　　消灭士夫火<br>
　正信为大河　　净戒为度济<br>
　澄净清流水　　智者之所叹<br>
　人中净天德　　当于中洗浴<br>
　涉水不着身　　安乐度彼岸<br>
　正法为深渊　　福德为下济<br>
　澄净水充满　　智者所赞叹<br>
　人中天净德　　当于中洗浴<br>
　涉水不着身　　安乐度彼岸<br>
　真谛善调御　　摄护修梵行<br>
　慈悲为苦行　　真实心清净<br>
　沐浴以正法　　智者所称叹　<br>
<br>
尔时。孙陀利河侧婆罗门闻佛所说。欢喜随喜。复道而去<br>
<br>
　　（一一八五）<br>
<br>
如是我闻<br>
<br>
一时。佛住拘萨罗人间游行。住孙陀利河侧丛林中<br>
<br>
时。有孙陀利河侧住止婆罗门来诣佛所。面相问讯慰劳已。退坐一面。问佛言。瞿昙。至孙陀利河中洗浴不<br>
<br>
佛告婆罗门。何用于孙陀利河中洗浴为<br>
<br>
婆罗门白佛。瞿昙。孙陀利河是济度之数。是吉祥之数。是清净之数。若有于中洗浴者。悉能除人一切诸恶<br>
<br>
尔时。世尊即说偈言<br>
<br>
　非孙陀利河　　亦非婆休多<br>
　非伽耶萨罗　　如是诸河等<br>
　作诸恶不善　　能令其清净<br>
　恒河婆休多　　孙陀利河等<br>
　愚者常居中　　不能除众恶<br>
　其清净之人　　何用洗浴为<br>
　其清净之人　　何用布萨为<br>
　净业以自净　　是生于受持<br>
　不杀亦不盗　　不淫不妄语<br>
　信施除悭垢　　于斯而洗浴<br>
　于一切众生　　常起慈悲心<br>
　井水以洗浴　　用伽耶等为<br>
　内心自清净　　不待洗于外<br>
　下贱田舍儿　　身体多污垢<br>
　以水洗尘秽　　不能净其内　<br>
<br>
尔时。孙陀利河侧婆罗门闻佛所说。欢喜随喜。从座起而去<br>
<br>
　　（一一八六）<br>
<br>
如是我闻<br>
<br>
一时。佛住迦毗罗卫国尼拘律园中<br>
<br>
时。有萦髻罗豆婆遮婆罗门。本俗人时。为佛善知识。来诣佛所。面相问讯慰劳已。退坐一面。而说偈言<br>
<br>
　外身萦髻者　　是但名萦髻<br>
　内心萦髻者　　是结缚众生<br>
　今请问瞿昙　　云何解萦髻　<br>
<br>
尔时。世尊说偈答言<br>
<br>
　受持于净戒　　内心修正觉<br>
　专精勤方便　　是则解萦髻　<br>
<br>
时。萦髻婆罗门闻佛所说。欢喜随喜。从座起而去<br>
<br>
　　（一一八七）<br>
<br>
如是我闻<br>
<br>
一时。佛住迦毗罗卫国尼拘律园中<br>
<br>
时。有萦髻波罗豆婆遮婆罗门来诣佛所。而前问讯。相慰劳已。退坐一面。而说偈言<br>
<br>
　身外萦髻者　　是但名萦髻<br>
　内心萦髻者　　是结缚众生<br>
　我今问瞿昙　　如此萦髻者<br>
　云何作方便　　于何断萦髻　<br>
<br>
尔时。世尊说偈答言<br>
<br>
　眼耳及与鼻　　舌身意入处<br>
　于彼名及色　　灭尽令无余<br>
　诸识永灭者　　于彼断萦髻　<br>
<br>
佛说此经已。萦髻婆罗豆婆遮婆罗门闻佛所说。欢喜随喜。从座起去<br>
<br>
　　（一一八八）<br>
<br>
如是我闻<br>
<br>
一时。佛住郁毗罗聚落尼连禅河侧菩提树下。成佛未久<br>
<br>
尔时。世尊独静思惟。作是念。不恭敬者。则为大苦。无有次序。无他自在可畏惧者。则于大义有所退减。有所恭敬。有次序。有他自在者。得安乐住。有所恭敬。有次序。有他自在。大义满足。颇有诸天．魔．梵．沙门．婆罗门．天神．世人中。能于我所具足戒胜．三昧胜．智慧胜．解脱胜．解脱知见胜。令我恭敬宗重。奉事供养。依彼而住<br>
<br>
复作是念。无有诸天．魔．梵．沙门．婆罗门．天神．世人能于我所戒具足胜．三昧胜．智慧胜．解脱胜．解脱知见胜。令我恭敬宗重。奉事供养。依彼而住者。唯有正法令我自觉。成三藐三佛陀者。我当于彼恭敬宗重。奉事供养。依彼而住。所以者何。过去如来．应．等正觉亦于正法恭敬宗重。奉事供养。依彼而住。诸当来世如来．应．等正觉亦于正法恭敬宗重。奉事供养。依彼而住<br>
<br>
尔时。娑婆世界主梵天王知世尊心念已。如力士屈伸臂顷。从梵天没。住于佛前。叹言。善哉。如是。世尊。如是。善逝。懈怠不恭敬者。甚为大苦。广说乃至大义满足。其实无有诸天．魔．梵．沙门．婆罗门．天神．世人于世尊所戒具足胜．三昧胜．智慧胜．解脱胜．解脱知见胜。令世尊恭敬宗重。奉事供养。依彼而住者。唯有正法。如来自悟成等正觉。则是如来所应恭敬宗重。奉事供养。依彼而住者。所以者何。过去诸如来．应．等正觉亦于正法恭敬宗重。奉事供养。依彼而住。诸未来如来．应．等正觉亦当于正法恭敬宗重。奉事供养。依彼而住。世尊亦当于彼正法恭敬宗重。奉事供养。依彼而住<br>
<br>
时。梵天王复说偈言<br>
<br>
　过去等正觉　　及未来诸佛<br>
　现在佛世尊　　能除众生忧<br>
　一切恭敬法　　依正法而住<br>
　如是恭敬者　　是则诸佛法　<br>
<br>
时。梵天王闻佛所说。欢喜随喜。稽首佛足。即没不现<br>
<br>
　　（一一八九）<br>
<br>
如是我闻<br>
<br>
一时。佛住郁毗罗聚落尼连禅河侧菩提树下。成佛未久<br>
<br>
尔时。世尊独静思惟。作是念。有一乘道能净众生。度诸忧悲。灭除苦恼。得真如法。谓四念处。何等为四。身身观念处。受．心．法法观念处。若有人不乐四念处者。则不乐如圣法。不乐如圣法者。则不乐如圣道。不乐如圣道者。则不乐甘露法。不乐甘露法者。则不解脱生．老．病．死．忧．悲．恼苦。若乐修四念处者。则乐修如圣法。乐修如圣法者。则乐如圣道。乐如圣道者。则乐甘露法。乐甘露法者。得解脱生．老．病．死．忧．悲．恼苦<br>
<br>
尔时。娑婆世界主梵天王知佛心念已。譬如力士屈伸臂顷。于梵天没。住于佛前。作是叹言。如是。世尊。如是。善逝。有一乘道能净众生。谓四念处。乃至解脱生．老．病．死．忧．悲．恼苦<br>
<br>
时。梵天王复说偈言<br>
<br>
　谓有一乘道　　见生诸有边<br>
　演说于正法　　安慰苦众生<br>
　过去诸世尊　　以乘斯道度<br>
　当来诸世尊　　亦度乘斯道<br>
　现在尊正觉　　乘此度海流<br>
　究竟生死际　　调伏心清净<br>
　于生死轮转　　悉已永消尽<br>
　知种种诸界　　慧眼显正道<br>
　譬若恒水流　　悉归趣大海<br>
　激流浚漂远　　正道亦如是<br>
　广智善显示　　逮得甘露法<br>
　殊胜正法轮　　本所未曾闻<br>
　哀愍众生故　　而为众生转<br>
　覆护天人众　　令度有彼岸<br>
　是故诸众生　　咸皆稽首礼　<br>
<br>
尔时。梵天王闻佛所说。欢喜随喜。稽首佛足。即没不现<br>
<br>
　　（一一九○）<br>
<br>
如是我闻<br>
<br>
一时。佛住郁毗罗聚落尼连禅河侧菩提树下。成佛未久<br>
<br>
尔时。娑婆世界主梵天王绝妙色身。于后夜时来诣佛所。稽首佛足。退坐一面。而说偈言<br>
<br>
　于诸种姓中　　刹利两足尊<br>
　明行具足者　　天人中最胜　<br>
<br>
佛告梵天王。如是。梵天。如是。梵天<br>
<br>
　于诸种姓中　　刹利两足尊<br>
　明行具足者　　天人中最胜　<br>
<br>
佛说是经已。娑婆世界主梵天王闻佛所说。欢喜随喜。稽首佛足。即没不现<br>
<br>
　　（一一九一）<br>
<br>
如是我闻<br>
<br>
一时。佛在拘萨罗人间游行。住止空闲无聚落处。与比丘众夜宿其中。尔时。世尊为诸比丘说随顺阿练若法<br>
<br>
时。娑婆世界主梵天王作是念。今者世尊在拘萨罗人间游行。住一空闲无聚落处。与诸大众止宿空野。尔时。世尊为诸大众说随顺空法。我今当往随顺赞叹<br>
<br>
譬如力士屈伸臂顷。于梵天没。住于佛前。稽首佛足。退坐一面。而说偈言<br>
<br>
　习近边林座　　断除诸烦恼<br>
　若不乐空闲　　入众自摄护<br>
　自调伏其心　　家家行乞食<br>
　摄持于诸根　　专精系心念<br>
　然后习空闲　　阿练若床座<br>
　远离诸恐怖　　无畏安隐住<br>
　若彼诸凶险　　恶蛇众毒害<br>
　黑云大闇冥　　震雷曜电光<br>
　离诸烦恼故　　昼夜安隐住<br>
　如我所闻法　　乃至不究竟<br>
　独一修梵行　　不畏千死魔<br>
　若修于觉道　　不畏于万数<br>
　一切须陀洹　　或得斯陀含<br>
　及阿那含者　　其数亦无量<br>
　不能定其数　　恐怖于妄说　<br>
<br>
时。娑婆世界主梵天王闻佛所说。欢喜随喜已。为佛作礼。即没不现<br>
<br>
　　（一一九二）<br>
<br>
如是我闻<br>
<br>
一时。佛住迦毗罗卫迦毗罗卫林中。与五百比丘俱。皆是罗汉。诸漏已尽。所作已作。离诸重担。逮得己利。尽诸有结。正智心善解脱。尔时。世尊为诸大众说涅槃相应法<br>
<br>
时。有十方世界大众威力诸天皆悉来会。供养世尊及比丘僧。复有诸梵天王住于梵世。作是念。今日佛住迦毗罗卫国。如上广说。乃至供养世尊及诸大众。我今当往各各赞叹<br>
<br>
作是念已。譬如力士屈伸臂顷。从梵天没。住于佛前。第一梵天即说偈言<br>
<br>
　于此大林中　　大众普云集<br>
　十方诸天众　　皆悉来恭敬<br>
　故我远来礼　　最胜难伏僧　<br>
<br>
第二梵天复说偈言<br>
<br>
　是诸比丘僧　　真实心精进<br>
　于此大林中　　摄诸根求度　<br>
<br>
第三梵天次说偈言<br>
<br>
　善方便消融　　恩爱深利刺<br>
　坚固不倾动　　如因陀罗幢<br>
　度深堑水流　　清净不求欲<br>
　善度之导师　　诸调伏大龙　<br>
<br>
第四梵天次说偈言<br>
<br>
　归依于佛者　　终不堕恶趣<br>
　能断人中身　　得天身受乐　<br>
<br>
各说偈已。四梵天身即没不现<br>
<br>
　　（一一九三）<br>
<br>
如是我闻<br>
<br>
一时。佛住王舍城迦兰陀竹园。时。有娑婆世界主梵天王。日日精勤。往诣佛所。尊重供养<br>
<br>
时。娑婆世界主作是念。今旦太早而来见佛。正值世尊入大三昧。我等且当入提婆达多伴党瞿迦梨比丘房中。作是念已。即入彼房。至房户中。以指扣户。口说是言。瞿迦梨。瞿迦梨。于舍利弗．目连所起净信心。汝莫长夜得不饶益苦<br>
<br>
瞿迦梨言。汝是谁<br>
<br>
梵天答言。娑婆世界主梵天王<br>
<br>
瞿迦梨言。世尊不记汝得阿那含耶<br>
<br>
梵天王言。如是。比丘<br>
<br>
瞿迦梨言。汝何故来<br>
<br>
娑婆世界主梵天王答言。此不可治。即说偈言<br>
<br>
　于无量处所　　生心欲筹量<br>
　何有黠慧者　　而生此觉想<br>
　无量而欲量　　是阴盖凡夫　<br>
<br>
时。娑婆世界主梵天王往诣佛所。稽首礼足。退坐一面。白佛言。世尊。我常日日勤到佛所。亲觐供养。我作是念。今旦太早来见世尊。正值世尊入大三昧。我且当入提婆达多伴党瞿迦梨比丘房中。即住户中。徐徐扣户。口说是言。瞿迦梨。瞿迦梨。当于舍利弗．目揵连贤善智慧者所起净信心。莫长夜得不饶益苦。瞿迦梨言。汝是谁。我即答言。是娑婆世界主梵天王。瞿迦梨言。世尊不记汝得阿那含耶。我即答言。如是。瞿迦梨复言。汝何故来。我作是念。此不可治。即说偈言<br>
<br>
　于不可量处　　发心欲筹量<br>
　不可量欲量　　是阴盖凡夫　<br>
<br>
佛语梵王。如是。如是。梵王<br>
<br>
　于不可量处　　而发心欲量<br>
　何有智慧人　　而生此妄想<br>
　不可量欲量　　是阴盖凡夫　<br>
<br>
佛说此经已。娑婆世界主梵天王闻佛所说。欢喜随喜。从座起。为佛作礼。即没不现<br>
<br>
　　（一一九四）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。大梵天王及余别梵天。善臂别梵天。日日方便。往见供养世尊<br>
<br>
时。有婆句梵天见别梵天。善臂梵天。精勤方便。而问言。汝欲何之<br>
<br>
彼即答言。欲见世尊。恭敬供养<br>
<br>
时。婆句梵天即说偈言<br>
<br>
　彼有四鹄鸟　　三种金色宫<br>
　五百七十二　　修行禅思者<br>
　炽焰金色身　　普照梵天宫<br>
　汝且观我身　　何用至彼为　<br>
<br>
尔时。善梵王．别梵王。善臂别梵王复说偈言<br>
<br>
　虽有金色身　　普照梵天宫<br>
　其有智慧者　　知色有烦恼<br>
　智者不乐色　　于其心解脱　<br>
<br>
时。彼善梵天．别梵天。善臂别梵天往诣佛所。稽首佛足。退坐一面。白佛言。世尊。我今方便。欲来见世尊。恭敬供养。有婆句梵天。见我方便。而问我言。汝今方便。欲何所之。我即答言。欲往见世尊。礼事供养。婆句梵天即说偈言<br>
<br>
　有四种鹄鸟　　三种金色宫<br>
　五百七十二　　于中而禅思<br>
　观我身金色　　普照梵天宫<br>
　汝且观我身　　何用至彼为　<br>
<br>
我即说偈而答彼言<br>
<br>
　虽有金色身　　普照梵天宫<br>
　当知真金色　　是则烦恼事<br>
　智者解脱色　　于色不复乐　<br>
<br>
佛告梵天。如是。梵天。如是。梵天<br>
<br>
　虽有真金色　　普照梵天宫<br>
　当知真金色　　则是烦恼事<br>
　智者解脱色　　于色不复乐　<br>
<br>
时。彼梵天为迦吒务陀低沙比丘故。说偈言<br>
<br>
　夫士生世间　　利斧在口中<br>
　还自斩其身　　斯由恶言故<br>
　应毁者称誉　　应誉而反毁<br>
　恶口增其过　　所生无安乐<br>
　博弈酒丧财　　其过失甚少<br>
　恶心向善逝　　是则为大过<br>
　地狱有百千　　名尼罗浮地<br>
　三十有六百　　及五阿浮陀<br>
　斯皆谤圣狱　　口意恶愿故　<br>
<br>
佛说此经已。彼诸梵天闻佛所说。欢喜随喜。稽首佛足。即没不现<br>
<br>
　　（一一九五）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有婆句梵天住梵天上。起如是恶邪见言。此处常．恒．非变易法。纯一出离之处<br>
<br>
尔时。世尊知婆句梵天心念已。入于三昧。如其正受。于王舍城没。住梵天上<br>
<br>
婆句梵天遥见世尊而说偈言<br>
<br>
　梵天七十二　　造作诸福乐<br>
　自在而常住　　生老死已过<br>
　我于诸明论　　修习已究竟<br>
　彼诸天众等　　唯谓我长存　<br>
<br>
尔时。世尊说偈答言<br>
<br>
　此则极短寿　　非是长存者<br>
　而婆句梵天　　自谓为长寿<br>
　尼罗浮多狱　　其寿百千数<br>
　我悉忆念知　　汝自谓长存　<br>
<br>
婆句梵天复说偈言<br>
<br>
　佛世尊所见　　其劫数无边<br>
　生老死忧悲　　皆悉已过去<br>
　唯愿说知我　　过去曾所更<br>
　受持何戒业　　而得生于此　<br>
<br>
尔时。世尊说偈答言<br>
<br>
　过去久远劫　　于大旷野中<br>
　有诸大众行　　多贤圣梵行<br>
　饥乏无资粮　　汝救之令度<br>
　慈救心相续　　经劫而不失<br>
　是则汝过去　　所受持功德<br>
　我悉忆念知　　久近如眠觉<br>
　过去有村邑　　为贼所抄掠<br>
　汝时悉皆救　　令其得解脱<br>
　是则过去世　　所受持福业<br>
　我忆此因缘　　久近如眠觉<br>
　过去有人众　　乘船恒水中<br>
　恶龙持彼船　　欲尽害其命<br>
　汝时以神力　　救令得解脱<br>
　是则汝过去　　所受持福业<br>
　我忆是因缘　　久近如眠觉　<br>
<br>
婆句梵天复说偈言<br>
<br>
　决定悉知我　　古今寿命事<br>
　亦知余一切　　是则为正觉<br>
　是故所受身　　金光炎普照<br>
　其身住于此　　光明遍世间　<br>
<br>
尔时。世尊为婆句梵天种种说法。示教照喜已。如其正受。从梵天没。还王舍城<br>
<br>
　　（一一九六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一梵天住梵天上。起如是邪见言。此处常．恒．不变易。纯一出离。未曾见有来至此处。况复有过此上者<br>
<br>
尔时。世尊知彼梵天心之所念。即入三昧。如其正受。于舍卫国没。现梵天宫。当彼梵天顶上。于虚空中结跏趺坐。正身系念<br>
<br>
尔时。尊者阿若俱邻作是念。今日世尊为在何所。即以天眼净过人间眼。观见世尊在梵天上。见已。即入三昧。如其正受。于舍卫国没。现彼梵世。在于东方。西面向佛。结跏趺坐。端身系念。在佛座下。梵天座上<br>
<br>
尔时。尊者摩诃迦叶作是念。今日世尊为在何所。即以天眼净过于人眼。见世尊在梵天上。见已。即入三昧。如其正受。于舍卫国没。现梵天上。在于南方。北面向佛。结跏趺坐。端身系念。在佛座下。梵天座上<br>
<br>
时。尊者舍利弗作是念。世尊今者为在何所。即以天眼净过于人眼。见世尊在梵天上。见已。即入三昧。如其正受。于舍卫国没。住梵天上。在于西方。东面向佛。结跏趺坐。端身系念。在佛座下。梵天座上<br>
<br>
尔时。尊者大目揵连即作是念。今日世尊为在何所。以天眼净过于人眼。遥见世尊在梵天上。见已。即入三昧。如其正受。于舍卫国没。住梵天上。在于北方。南面向佛。结跏趺坐。端身系念。在佛座下。梵天座上<br>
<br>
尔时。世尊告梵天曰。汝今复起是见。从本已来。未曾见有过我上者不<br>
<br>
梵天白佛。我今不敢复言。我未曾见有过我上者。唯见梵天光明被障。尔时。世尊为彼梵天种种说法。示教照喜已。即入三昧。如其正受。于梵天上没。还舍卫国<br>
<br>
尊者阿若俱邻．摩诃迦叶．舍利弗为彼梵天种种说法。示教照喜已。即入三昧。如其正受。于梵天没。还舍卫国。唯尊者大目揵连仍于彼住<br>
<br>
时。彼梵天问尊者大目揵连。世尊诸余弟子悉有如是大德大力不<br>
<br>
时。尊者大目揵连即说偈言<br>
<br>
　大德具三明　　通达观他心<br>
　漏尽诸罗汉　　其数无有量　<br>
<br>
时。尊者大目揵连为彼梵天种种说法。示教照喜已。即入三昧。如其正受。于梵天没。还舍卫国<br>
<br>
　　（一一九七）<br>
<br>
如是我闻<br>
<br>
一时。佛住俱尸那竭国力士生地坚固双树林<br>
<br>
尔时。世尊临般涅槃。告尊者阿难。汝于坚固双树间敷绳床。北首。如来今日中夜于无余涅槃而般涅槃<br>
<br>
时。尊者阿难奉世尊教。于双坚固树间为世尊敷绳床。北首已。还世尊所。稽首礼足。白言世尊。已为如来于双坚固树间敷绳床。令北首<br>
<br>
于是。世尊往就绳床。右胁着地。北首而卧。足足相累。系念明相<br>
<br>
尔时。世尊即于中夜。于无余涅槃而般涅槃。般涅槃已。双坚固树寻即生花。周匝垂下。供养世尊<br>
<br>
时。有异比丘即说偈言<br>
<br>
　善好坚固树　　枝条垂礼佛<br>
　妙花以供养　　大师般涅槃　<br>
<br>
寻时。释提桓因说偈<br>
<br>
　一切行无常　　斯皆生灭法<br>
　虽生寻以灭　　斯寂灭为乐　<br>
<br>
寻时。娑婆世界主梵天王次复说偈言<br>
<br>
　世间一切生　　立者皆当舍<br>
　如是圣大师　　世间无有比<br>
　逮得如来力　　普为世间眼<br>
　终归会磨灭　　入无余涅槃　<br>
<br>
尊者阿那律陀次复说偈言<br>
<br>
　出息入息住　　立心善摄护<br>
　从所依而来　　世间般涅槃<br>
　大恐怖相生　　令人身毛竖<br>
　一切行力具　　大师般涅槃<br>
　其心不懈怠　　亦不住诸爱<br>
　心法渐解脱　　如薪尽火灭　<br>
<br>
如来涅槃后七日。尊者阿难往枝提所。而说偈言<br>
<br>
　导师此宝身　　往诣梵天上<br>
　如是大神力　　内火还烧身<br>
　五百[疊*毛]缠身　　悉烧令磨灭<br>
　千领细[疊*毛]衣　　以衣如来身<br>
　唯二领不烧　　最上及衬身　<br>
<br>
尊者阿难说是偈时。诸比丘默然悲喜。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>