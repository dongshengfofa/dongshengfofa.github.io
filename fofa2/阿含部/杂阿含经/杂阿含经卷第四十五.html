<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十五<br>
<br>
　　　　宋天竺三藏求那跋陀罗译<br>
<br>
　　（一一九八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有阿腊毗比丘尼。住舍卫国王园精舍比丘尼众中。时。阿腊毗比丘尼晨朝着衣持钵。入舍卫城乞食。食已。还精舍。举衣钵。洗足。持尼师坛。着右肩上。入安陀林坐禅<br>
<br>
时。魔波旬作是念。今沙门瞿昙住舍卫国祇树给孤独园。有弟子阿腊毗比丘尼。住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足已。持尼师坛。着右肩上。入安陀林坐禅。我今当往。为作留难。即化作年少。容貌端正。往诣彼比丘尼所。语比丘尼言。阿姨。欲何处去<br>
<br>
比丘尼答言。贤者。到远离处去<br>
<br>
时。魔波旬即说偈言<br>
<br>
　世间无有出　　用求远离为<br>
　还服食五欲　　勿令后变悔　<br>
<br>
时。阿腊毗比丘尼作是念。是谁。欲恐怖我。为是人耶。为非人耶。奸狡人耶<br>
<br>
心即念言。此必恶魔欲乱我耳。觉知已。而说偈言<br>
<br>
　世间有出要　　我自知所得<br>
　鄙下之恶魔　　汝不知其道<br>
　譬如利刀害　　五欲亦如是<br>
　譬如斩肉形　　苦受阴亦然<br>
　如汝向所说　　服乐五欲者<br>
　是则不可乐　　大恐怖之处<br>
　离一切喜乐　　舍诸大闇冥<br>
　以灭尽作证　　安住离诸漏<br>
　觉知汝恶魔　　寻即自灭去　<br>
<br>
时。魔波旬作是念。彼阿腊毗比丘尼已知我心。愁忧不乐。即没不现<br>
<br>
　　（一一九九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有苏摩比丘尼。住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着右肩上。至安陀林坐禅<br>
<br>
时。魔波旬作是念。今沙门瞿昙住舍卫国祇树给孤独园。有苏摩比丘尼。住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师檀。着右肩上。入安陀林坐禅。我今当往。为作留难。即化作年少。容貌端正。往至苏摩比丘尼所。问言。阿姨。欲至何所<br>
<br>
答言。贤者。欲至远离处去<br>
<br>
时。魔波旬即说偈言<br>
<br>
　仙人所住处　　是处甚难得<br>
　非彼二指智　　能得到彼处　<br>
<br>
时。苏摩比丘尼作是念。此是何等。欲恐怖我。为人。为非人。为奸狡人。作此思惟已。决定智生。知是恶魔来欲娆乱。即说偈言<br>
<br>
　心入于正受　　女形复何为<br>
　智或若生已　　逮得无上法<br>
　若于男女想　　心不得俱离<br>
　彼即随魔说　　汝应往语彼<br>
　离于一切苦　　舍一切闇冥<br>
　逮得灭尽证　　安住诸漏尽<br>
　觉知汝恶魔　　即自磨灭去　<br>
<br>
时。魔波旬作是念。苏摩比丘尼已知我心。内怀忧悔。即没不现<br>
<br>
　　（一二○○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有吉离舍瞿昙弥比丘尼。住舍卫国王园精舍比丘尼众中。晨朝着衣持钵。至舍卫城乞食。食已。还精舍。举衣钵。洗足毕。持尼师坛。着肩上。入安陀林。于一树下结跏趺坐。入昼正受<br>
<br>
时。魔波旬作是念。今沙门瞿昙住舍卫国祇树给孤独园。时。吉离舍瞿昙弥比丘尼住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。于一树下结跏趺坐。入昼正受。我今当往。为作留难。即化作年少。容貌端正。往至吉离舍瞿昙弥比丘尼所。而说偈言<br>
<br>
　汝何丧其子　　涕泣忧愁貌<br>
　独坐于树下　　何求于男子　<br>
<br>
时。吉离舍瞿昙弥比丘尼作是念。为谁恐怖我。为人。为非人。为奸狡者。如是思惟。生决定智。恶魔波旬来娆我耳。即说偈言<br>
<br>
　无边际诸子　　一切皆亡失<br>
　此则男子边　　已度男子表<br>
　不恼不忧愁　　佛教作已作<br>
　一切离爱苦　　舍一切闇冥<br>
　已灭尽作证　　安隐尽诸漏<br>
　已知汝弊魔　　于此自灭去　<br>
<br>
时。魔波旬作是念。吉离舍瞿昙弥比丘尼已知我心。愁忧苦恼。即没不现<br>
<br>
　　（一二○一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有优钵罗色比丘尼。住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。今沙门瞿昙住舍卫国祇树给孤独园。优钵罗色比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。至优钵罗色比丘尼所。而说偈言<br>
<br>
　妙华坚固树　　依止其树下<br>
　独一无等侣　　不畏恶人耶　<br>
<br>
时。优钵罗色比丘尼作是念。为何等人。欲恐怖我。为是人。为非人。为奸狡人。如是思惟。即得觉知。必是恶魔波旬欲乱我耳。即说偈言<br>
<br>
　设使有百千　　皆是奸狡人<br>
　如汝等恶魔　　来至我所者<br>
　不能动毛发　　不畏汝恶魔　<br>
<br>
魔复说偈言<br>
<br>
　我今入汝腹　　住于内藏中<br>
　或住两眉间　　汝不能见我　<br>
<br>
时。优钵罗色比丘尼复说偈言<br>
<br>
　我心有大力　　善修习神通<br>
　大缚已解脱　　不畏汝恶魔<br>
　我已吐三垢　　恐怖之根本<br>
　住于不恐地　　不畏于魔军<br>
　于一切爱喜　　离一切闇冥<br>
　已证于寂灭　　安住诸漏尽<br>
　觉知汝恶魔　　自当消灭去　<br>
<br>
时。魔波旬作是念。优钵罗色比丘尼已知我心。内怀忧愁。即没不现<br>
<br>
　　（一二○二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尸罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。今沙门瞿昙住舍卫国祇树给孤独园。尸罗比丘尼住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。往到尸罗比丘尼前而说偈言<br>
<br>
　众生云何生　　谁为其作者<br>
　众生何处起　　去复至何所　<br>
<br>
尸罗比丘尼作是念。此是何人。欲恐怖我。为人。为非人。为奸狡人。作是思惟已。即生知觉。此是恶魔欲作留难。即说偈言<br>
<br>
　汝谓有众生　　此则恶魔见<br>
　唯有空阴聚　　无是众生者<br>
　如和合众材　　世名之为车<br>
　诸阴因缘合　　假名为众生<br>
　其生则苦生　　住亦即苦住<br>
　无余法生苦　　苦生苦自灭<br>
　舍一切爱苦　　离一切闇冥<br>
　已证于寂灭　　安住诸漏尽<br>
　已知汝恶魔　　则自消灭去　<br>
<br>
时。魔波旬作是念。尸罗比丘尼已知我心。内怀忧戚。即没不现<br>
<br>
　　（一二○三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。毗罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。今沙门瞿昙住舍卫国祇树给孤独园。毗罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我当往彼。为作留难。即化作年少。容貌端正。至毗罗比丘尼所而说偈言<br>
<br>
　云何作此形　　谁为其作者<br>
　此形何处起　　形去至何所　<br>
<br>
毗罗比丘尼作是念。是何人来恐怖我。为人。为非人。为奸狡人。如是思惟。即得知觉。恶魔波旬欲作娆乱。即说偈言<br>
<br>
　此形不自造　　亦非他所作<br>
　因缘会而生　　缘散即磨灭<br>
　如世诸种子　　因大地而生<br>
　因地水火风　　阴界入亦然<br>
　因缘和合生　　缘离则磨灭<br>
　舍一切爱苦　　离一切闇冥<br>
　已证于寂灭　　安住诸漏尽<br>
　恶魔以知汝　　即自磨灭去　<br>
<br>
时。魔波旬作是念。毗罗比丘尼已知我心。生大忧戚。即没不现<br>
<br>
　　（一二○四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有毗阇耶比丘尼。住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。此沙门瞿昙住舍卫国祇树给孤独园。弟子毗阇耶比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。往至其前而说偈言<br>
<br>
　汝今年幼少　　我亦是年少<br>
　当共于此处　　作五种音乐<br>
　而共相娱乐　　用是禅思为　<br>
<br>
时。毗阇耶比丘尼作是念。此何等人。欲恐怖我。为是人耶。为非人耶。为奸狡人耶。如是思惟已。即得知觉。是魔波旬欲作娆乱。即说偈言<br>
<br>
　歌舞作众伎　　种种相娱乐<br>
　今悉已惠汝　　非我之所须<br>
　若寂灭正受　　及天人五欲<br>
　一切持相与　　亦非我所须<br>
　舍一切喜欢　　离一切闇冥<br>
　寂灭以作证　　安住诸漏尽<br>
　已知汝恶魔　　当自消灭去　<br>
<br>
时。魔波旬作是念。是毗阇耶比丘尼已知我心。内怀忧戚。即没不现<br>
<br>
　　（一二○五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。遮罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。至安陀林。坐一树下。入昼正受<br>
<br>
时。魔波旬作是念。今沙门瞿昙在舍卫国祇树给孤独园。遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。洗足毕。举衣钵。持尼师坛。着肩上。入安陀林。坐一树下。入昼正受。我今当往。为作留难。化作年少。容貌端正。至遮罗比丘尼前而说偈言<br>
<br>
　觉受生为乐　　生服受五欲<br>
　为谁教受汝　　令厌离于生　<br>
<br>
时。遮罗比丘尼作是念。此是何人。欲作恐怖。为人。为非人。为奸狡人。而来至此。欲作娆乱。即说偈言<br>
<br>
　生者必有死　　生则受诸苦<br>
　鞭打诸恼苦　　一切缘生有<br>
　当断一切苦　　超越一切生<br>
　慧眼观圣谛　　牟尼所说法<br>
　苦苦及苦集　　灭尽离诸苦<br>
　修习八正道　　安隐趣涅槃<br>
　大师平等法　　我欣乐彼法<br>
　我知彼法故　　不复乐受生<br>
　一切离爱喜　　舍一切闇冥<br>
　寂灭以作证　　安住诸漏尽<br>
　觉知汝恶魔　　自当消灭去　<br>
<br>
时。魔波旬作是念。遮罗比丘尼已知我心。内怀忧戚。即没不现<br>
<br>
　　（一二○六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。优波遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。今沙门瞿昙住舍卫国祇树给孤独园。优波遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。至优波遮罗比丘尼所而说偈言<br>
<br>
　三十三天上　　炎魔兜率陀<br>
　化乐他自在　　发愿得往生　<br>
<br>
优波遮罗比丘尼作是念。此何等人。欲恐怖我。为人。为非人。为是奸狡人。自思觉悟。必是恶魔欲作娆乱。而说偈言<br>
<br>
　三十三天上　　炎魔兜率陀<br>
　化乐他自在　　斯等诸天上<br>
　不离有为行　　故随魔自在<br>
　一切诸世间　　悉是众行聚<br>
　一切诸世间　　悉皆动摇法<br>
　一切诸世间　　苦火常炽然<br>
　一切诸世间　　悉皆烟尘起<br>
　不动亦不摇　　不习近凡夫<br>
　不随于魔趣　　于是处娱乐<br>
　离一切爱苦　　舍一切闇冥<br>
　寂灭以作证　　安住诸漏尽<br>
　已觉汝恶魔　　则自磨灭去　<br>
<br>
时。魔波旬作是念。优波遮罗比丘尼已知我心。内怀忧寂。即没不现<br>
<br>
　　（一二○七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尸利沙遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受<br>
<br>
时。魔波旬作是念。今沙门瞿昙住舍卫国祇树给孤独园。时。尸利沙遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我当往彼。为作留难。化作年少。容貌端正。往到尸利沙遮罗比丘尼所而作是言。阿姨。汝乐何等诸道<br>
<br>
比丘尼答言。我都无所乐<br>
<br>
时。魔波旬即说偈言<br>
<br>
　汝何所咨受　　剃头作沙门<br>
　身着袈裟衣　　而作出家相<br>
　不乐于诸道　　而守愚痴住　<br>
<br>
时。尸利沙遮罗比丘尼作是念。此何等人。欲恐怖我。为人。为非人。为奸狡人。如是思惟已。即自知觉。恶魔波旬欲作娆乱。即说偈言<br>
<br>
　此法外诸道　　诸见所缠缚<br>
　缚于诸见已　　常随魔自在<br>
　若生释种家　　禀无比大师<br>
　能伏诸魔怨　　不为彼所伏<br>
　清净一切脱　　道眼普观察<br>
　一切智悉知　　最胜离诸漏<br>
　彼则我大师　　我唯乐彼法<br>
　我入彼法已　　得远离寂灭<br>
　离一切爱喜　　舍一切闇冥<br>
　寂灭以作证　　安住诸漏尽<br>
　已知汝恶魔　　如是自灭去　<br>
<br>
时。魔波旬作是念。尸利沙遮罗比丘尼已知我心。内怀忧戚。即没不现<br>
<br>
　　（一二○八）<br>
<br>
如是我闻<br>
<br>
一时。佛住瞻婆国揭伽池侧<br>
<br>
尔时。世尊月十五日布萨时。于大众前坐。月初出时。时。有尊者婆耆舍于大众中。作是念。我今欲于佛前叹月譬偈。作是念已。即从坐起。整衣服。为佛作礼。合掌白佛言。世尊。欲有所说。善逝。欲有所说<br>
<br>
佛告婆耆舍。欲说者便说<br>
<br>
时。尊者婆耆舍即于佛前而说偈言<br>
<br>
　如月停虚空　　明净无云翳<br>
　光炎明晖曜　　普照于十方<br>
　如来亦如是　　慧光照世间<br>
　功德善名称　　周遍满十方　<br>
<br>
尊者婆耆舍说是偈时。诸比丘闻其所说。皆大欢喜<br>
<br>
　　（一二○九）<br>
<br>
如是我闻<br>
<br>
一时。佛住瞻婆国揭伽池侧<br>
<br>
尔时。尊者阿若憍陈如久住空闲阿练若处。来诣佛所。稽首佛足。以面掩佛足上。而说是言。久不见世尊。久不见善逝<br>
<br>
尔时。尊者婆耆舍在于会中。作是念。我今当于尊者阿若憍陈如面前。以上座譬而赞叹之。作此念已。即从坐起。整衣服。为佛作礼。合掌白佛。世尊。欲有所说。善逝。欲有所说<br>
<br>
佛告婆耆舍。欲说时便说<br>
<br>
时。尊者婆耆舍即说偈言<br>
<br>
　上座之上座　　尊者憍陈如<br>
　已度已超越　　得安乐正受<br>
　于阿练若处　　常乐于远离<br>
　声闻之所应　　大师正法教<br>
　一切悉皆陈　　正受不放逸<br>
　大德力三明　　他心智明了<br>
　上座憍陈如　　护持佛法财<br>
　增上恭敬心　　头面礼佛足　<br>
<br>
尊者婆耆舍说是语时。诸比丘闻其所说。皆大欢喜<br>
<br>
　　（一二一○）<br>
<br>
如是我闻<br>
<br>
一时。佛住瞻婆国揭伽池侧<br>
<br>
时。尊者舍利弗在供养堂。有众多比丘集会而为说法。句味满足。辩才简净。易解乐闻。不阂不断。深义显现。彼诸比丘专至乐听。尊重忆念。一心侧听<br>
<br>
时。尊者婆耆舍在于会中。作是念。我当于尊者舍利弗面前说偈赞叹。作是念已。即起。合掌白尊者舍利弗。我欲有所说<br>
<br>
舍利弗告言。随所乐说<br>
<br>
尊者婆耆舍即说偈言<br>
<br>
　善能略说法　　令众广开解<br>
　贤优婆提舍　　于大众宣畅<br>
　当所说法时　　咽喉出美声<br>
　悦乐爱念声　　调和渐进声<br>
　闻声皆欣乐　　专念不移转　<br>
<br>
尊者婆耆舍说此语时。诸比丘闻其所说。皆大欢喜<br>
<br>
　　（一二一一）<br>
<br>
如是我闻<br>
<br>
一时。佛住王舍城那伽山侧。五百比丘俱。皆是阿罗汉。诸漏已尽。所作已作。离诸重担。逮得己利。断诸有结。正智心善解脱<br>
<br>
尊者大目揵连观大众心。一切皆悉解脱贪欲。时。尊者婆耆舍于大众中。作是念。我今当于世尊及比丘僧面前说偈赞叹。作是念已。即从座起。整衣服。合掌白佛言。世尊。欲有所说。善逝。欲有所说<br>
<br>
佛告婆耆舍。随所乐说<br>
<br>
时。尊者婆耆舍即说偈言<br>
<br>
　导师无上士　　住那伽山侧<br>
　五百比丘众　　亲奉于大师<br>
　尊者大目连　　神通谛明了<br>
　观彼大众心　　悉皆离贪欲<br>
　如是具足度　　牟尼度彼岸<br>
　持此最后身　　我今稽首礼　<br>
<br>
尊者婆耆舍说是语时。诸比丘闻其所说。皆大欢喜<br>
<br>
　　（一二一二）<br>
<br>
如是我闻<br>
<br>
一时。佛住王舍城迦兰陀竹园夏安居。与大比丘众五百人俱。皆是阿罗汉。诸漏已尽。所作已作。离诸重担。断除有结。正智心善解脱。除一比丘。谓尊者阿难。世尊记说彼现法当得无知证<br>
<br>
尔时。世尊临十五日月食受时。于大众前敷座而坐。坐已。告诸比丘。我为婆罗门。得般涅槃。持后边身。为大医师。拔诸剑刺。我为婆罗门。得般涅槃。持此后边身。无上医师。能拔剑刺。汝等为子。从我口生。从法化生。得法余财。当怀受我。莫令我若身．若口．若心有可嫌责事<br>
<br>
尔时。尊者舍利弗在众会中。从座起。整衣服。为佛作礼。合掌白佛。世尊向者作如是言。我为婆罗门。得般涅槃。持最后身。无上大医。能拔剑刺。汝为我子。从佛口生。从法化生。得法余财。诸比丘。当怀受我。莫令我身．口．心有可嫌责。我等不见世尊身．口．心有可嫌责事。所以者何。世尊不调伏者能令调伏。不寂静者能令寂静。不稣息者能令稣息。不般涅槃者能令般涅槃。如来知道。如来说道。如来向道。然后声闻成就。随道．宗道。奉受师教。如其教授。正向欣乐真如善法<br>
<br>
我于世尊都不见有可嫌责身．口．心行。我今于世尊所。乞愿怀受见闻疑罪。若身．口．心有嫌责事<br>
<br>
佛告舍利弗。我不见汝有见闻疑身．口．心可嫌责事。所以者何。汝舍利弗持戒多闻。少欲知足。修行远离。精勤方便。正念正受。捷疾智慧．明利智慧．出要智慧．厌离智慧．大智慧．广智慧．深智慧．无比智慧。智宝成就。示教照喜。亦常赞叹示教照喜。为众说法。未曾疲倦<br>
<br>
譬如转轮圣王。第一长子应受灌顶而未灌顶。已住灌顶仪法。如父之法。所可转者亦当随转。汝今如是。为我长子。邻受灌顶而未灌顶。住于仪法。我所应转法轮。汝亦随转。得无所起。尽诸有漏。心善解脱。如是。舍利弗。我于汝所。都无见闻疑身．口．心可嫌责事<br>
<br>
舍利弗白佛言。世尊。若我无有见闻疑身．口．心可嫌责事。此诸五百诸比丘得无有见闻疑身．口．心可嫌责事耶<br>
<br>
佛告舍利弗。我于此五百比丘亦不见有见闻疑身．口．心可嫌责事。所以者何。此五百比丘皆是阿罗汉。诸漏已尽。所作已作。已舍重担。断诸有结。正智心善解脱。除一比丘。谓尊者阿难。我记说彼于现法中得无知证。是故。诸五百比丘我不见其有身．口．心见闻疑罪可嫌责者<br>
<br>
舍利弗白佛言。世尊。此五百比丘既无有见闻疑身．口．心可嫌责事。然此中几比丘得三明。几比丘俱解脱。几比丘慧解脱<br>
<br>
佛告舍利弗。此五百比丘中。九十比丘得三明。九十比丘得俱解脱。余者慧解脱。舍利弗。此诸比丘离诸飘转。无有皮肤。真实坚固<br>
<br>
时。尊者婆耆舍在众会中。作是念。我今当于世尊及大众面前叹说怀受偈。作是念已。即从座起。整衣服。为佛作礼。右膝着地。合掌白佛。世尊。欲有所说。善逝。欲有所说<br>
<br>
佛告婆耆舍。随所乐说<br>
<br>
时。婆耆舍即说偈言<br>
<br>
　十五清净日　　其众五百人<br>
　断除一切结　　有尽大仙人<br>
　清净相习近　　清净广解脱<br>
　不更受诸有　　生死已永绝<br>
　所作者已作　　得一切漏尽<br>
　五盖已云除　　拔刺根本爱<br>
　师子无所畏　　离一切有余<br>
　害诸有怨结　　超越有余境<br>
　诸有漏怨敌　　皆悉已潜伏<br>
　犹如转轮王　　怀受诸眷属<br>
　慈心广宣化　　海内悉奉用<br>
　能伏魔怨敌　　为无上导师<br>
　信敬心奉事　　三明老死灭<br>
　为法之真子　　无有飘转患<br>
　拔诸烦恼刺　　敬礼日种胤　<br>
<br>
佛说是经已。诸比丘闻佛所说。欢喜奉行<br>
<br>
　　（一二一三）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。尊者尼拘律相住于旷野禽兽住处。尊者婆耆舍出家未久。有如是威仪。依聚落城邑住。晨朝着衣持钵。于彼聚落城邑乞食。善护其身。守诸根门。摄心系念。食已。还住处。举衣钵。洗足毕。入室坐禅。速从禅觉。不着乞食。而彼无有随时教授．无有教诫者。心不安乐。周圆隐覆。如是深住<br>
<br>
时。尊者婆耆舍作是念。我不得利。难得非易得。我不随时得教授．教诫。不得欣乐周圆隐覆心住。我今当赞叹自厌之偈。即说偈言<br>
<br>
　当舍乐不乐　　及一切贪觉<br>
　于邻无所作　　离染名比丘<br>
　于六觉心想　　驰骋于世间<br>
　恶不善隐覆　　不能去皮肤<br>
　秽污乐于心　　是不名比丘<br>
　有余缚所缚　　见闻觉识俱<br>
　于欲觉悟者　　彼处不复染<br>
　如是不染者　　是则为牟尼<br>
　大地及虚空　　世间诸色像<br>
　斯皆磨灭法　　寂然自决定<br>
　法器久修习　　而得三摩提<br>
　不触不谄伪　　其心极专至<br>
　彼圣久涅槃　　系念待时灭　<br>
<br>
时。尊者婆耆舍说自厌离偈。心自开觉。于不乐等开觉已。欣乐心住<br>
<br>
　　（一二一四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。尊者阿难陀晨朝着衣持钵。入舍卫城乞食。以尊者婆耆舍为伴。时。尊者婆耆舍见女人有上妙色。见已。贪欲心起<br>
<br>
时。尊者婆耆舍作是念。我今得不利。得苦非得乐。我今见年少女人有妙绝之色。贪欲心生。今为生厌离故。而说偈言<br>
<br>
　贪欲所覆故　　炽然烧我心<br>
　今尊者阿难　　为我灭贪火<br>
　慈心哀愍故　　方便为我说　<br>
<br>
尊者阿难说偈答言<br>
<br>
　以彼颠倒想　　炽然烧其心<br>
　远离于净想　　长养贪欲者<br>
　当修不净观　　常一心正受<br>
　速灭贪欲火　　莫令烧其心<br>
　谛观察诸行　　苦空非有我<br>
　系念正观身　　多修习厌离<br>
　修习于无相　　灭除憍慢使<br>
　得慢无间等　　究竟于苦边　<br>
<br>
尊者阿难说是语时。尊者婆耆舍闻其所说。欢喜奉行<br>
<br>
　　（一二一五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一长者请佛及僧就其舍食。入其舍已。尊者婆耆舍直日住守。请其食分<br>
<br>
时。有众多长者妇女从聚落出。往诣精舍。时。尊者婆耆舍见年少女人容色端正。贪欲心起<br>
<br>
时。尊者婆耆舍作是念。我今不利。不得利。得苦不得乐。见他女人容色端正。贪欲心生。我今当说厌离偈。念已。而说偈言<br>
<br>
　我已得出离　　非家而出家<br>
　贪欲随逐我　　如牛念他苗<br>
　当如大将子　　大力执强弓<br>
　能破彼重阵　　一人摧伏千<br>
　今于日种胤　　面前闻所说<br>
　正趣涅槃道　　决定心乐住<br>
　如是不放逸　　寂灭正受住<br>
　无能于我心　　幻惑欺诳者<br>
　决定善观察　　安住于正法<br>
　正使无量数　　欲来欺惑我<br>
　如是等恶魔　　莫能见于我　<br>
<br>
时。尊者婆耆舍说是偈已。心得安住<br>
<br>
　　（一二一六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尊者婆耆舍自以智慧堪能善说。于法聪明梵行所生憍慢心。即自心念。我不利。不得利。得苦不得乐。我自以智慧轻慢于彼聪明梵行者。我今当说能生厌离偈。即说偈言<br>
<br>
　瞿昙莫生慢　　断慢令无余<br>
　莫起慢觉想　　莫退生变悔<br>
　莫隐覆于他　　埿犁杀慢堕<br>
　正受能除忧　　见道住正道<br>
　其心得喜乐　　见道自摄持<br>
　是故无碍辩　　清净离诸盖<br>
　断一切诸慢　　起一切明处<br>
　正念于三明　　神足他心智　<br>
<br>
时。尊者婆耆舍说此生厌离偈已。心得清净<br>
<br>
　　（一二一七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尊者婆耆舍住舍卫国东园鹿子母讲堂。独一思惟。不放逸住。专修自业。逮得三明。身作证<br>
<br>
时。尊者婆耆舍作是念。我独一静处思惟。不放逸住。专修自业。起于三明。身作证。今当说偈赞叹三明。即说偈言<br>
<br>
　本欲心狂惑　　聚落及家家<br>
　游行遇见佛　　授我殊胜法<br>
　瞿昙哀愍故　　为我说正法<br>
　闻法得净信　　舍非家出家<br>
　闻彼说法已　　正住于法教<br>
　勤方便系念　　坚固常堪能<br>
　逮得于三明　　于佛教已作<br>
　世尊善显示　　日种苗胤说<br>
　为生盲众生　　开其出要门<br>
　苦苦及苦因　　苦灭尽作证<br>
　八圣离苦道　　安乐趣涅槃<br>
　善义善句味　　梵行无过上<br>
　世尊善显示　　涅槃济众生　<br>
<br>
　　（一二一八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。我今当说四法句。谛听。善思。当为汝说。何等为四<br>
<br>
　贤圣善说法　　是则为最上<br>
　爱说非不爱　　是则为第二<br>
　谛说非虚妄　　是则第三说<br>
　法说不异言　　是则为第四　<br>
<br>
诸比丘。是名说四法句<br>
<br>
尔时。尊者婆耆舍于众会中。作是念。世尊于四众中说四法句。我当以四种赞叹称誉随喜。即从座起。整衣服。为佛作礼。合掌白佛言。世尊。欲有所说。善逝。欲有所说<br>
<br>
佛告婆耆舍。随所乐说<br>
<br>
时。尊者婆耆舍即说偈言<br>
<br>
　若善说法者　　于己不恼迫<br>
　亦不恐怖他　　是则为善说<br>
　所说爱说者　　说令彼欢喜<br>
　不令彼为恶　　是则为爱说<br>
　谛说知甘露　　谛说知无上<br>
　谛义说法说　　正士建立处<br>
　如佛所说法　　安隐涅槃道<br>
　灭除一切苦　　是名善说法　<br>
<br>
佛说此经已。诸比丘闻佛所说。欢喜奉行<br>
<br>
　　（一二一九）<br>
<br>
如是我闻<br>
<br>
一时。佛住王舍城那伽山侧。与千比丘俱。皆是阿罗汉。尽诸有漏。所作已作。离诸重担。逮得己利。尽诸有结。正智心善解脱<br>
<br>
尔时。尊者婆耆舍住王舍城寒林中丘塳间。作是念。今世尊住王舍城那伽山侧。与千比丘俱。皆是阿罗汉。诸漏已尽。所作已作。离诸重担。逮得己利。尽诸有结。正智心善解脱。我今当往。各别赞叹世尊及比丘僧。作是念已。即往诣佛所。稽首礼足。退住一面。而说偈言<br>
<br>
　无上之导师　　住那伽山侧<br>
　千比丘眷属　　奉事于如来<br>
　大师广说法　　清凉涅槃道<br>
　专听清白法　　正觉之所说<br>
　正觉尊所敬　　处于大众中<br>
　德阴之大龙　　仙人之上首<br>
　兴功德密云　　普雨声闻众<br>
　起于昼正受　　来奉觐大师<br>
　弟子婆耆舍　　稽首而顶礼　<br>
<br>
世尊。欲有所说。唯然。善逝。欲有所说<br>
<br>
佛告婆耆舍。随汝所说。莫先思惟<br>
<br>
时。婆耆舍即说偈言<br>
<br>
　波旬起微恶　　潜制令速灭<br>
　能掩障诸魔　　令自觉知过<br>
　观察解结缚　　分别清白法<br>
　明照如日月　　为诸异道王<br>
　超出智作证　　演说第一法<br>
　出烦恼诸流　　说道无量种<br>
　建立于甘露　　见谛真实法<br>
　如是随顺道　　如是师难得<br>
　建立甘露道　　见谛崇远离<br>
　世尊善说法　　能除人阴盖<br>
　明见于诸法　　为调伏随学　<br>
<br>
尊者婆耆舍说是偈已。诸比丘闻其所说。皆大欢喜<br>
<br>
　　（一二二○）<br>
<br>
如是我闻<br>
<br>
一时。佛住波罗奈国仙人住处鹿野苑中。尔时。世尊为比丘众说四圣谛相应法。谓此苦圣谛．此苦集圣谛．此苦灭圣谛．此苦灭道迹圣谛<br>
<br>
时。尊者婆耆舍在会中。作是念。我今当于世尊面前赞叹拔箭之譬。如是念已。即从座起。整衣服。合掌白佛言。唯然。世尊。欲有所说。唯然。善逝。欲有所说<br>
<br>
佛告婆耆舍。随所乐说<br>
<br>
时。尊者婆耆舍即说偈言<br>
<br>
　我今敬礼佛　　哀愍诸众生<br>
　第一拔利箭　　善解治众病<br>
　迦露医投药　　波睺罗治药<br>
　及彼瞻婆耆　　耆婆医疗病<br>
　或有病小差　　名为善治病<br>
　后时病还发　　抱病遂至死<br>
　正觉大医王　　善投众生药<br>
　究竟除众苦　　不复受诸有<br>
　乃至百千种　　那由他病数<br>
　佛悉为疗治　　究竟于苦边<br>
　诸医来会者　　我今悉告汝<br>
　得甘露法药　　随所乐而服<br>
　第一拔利箭　　善觉知众病<br>
　治中之最上　　故稽首瞿昙　<br>
<br>
尊者婆耆舍说是语时。诸比丘闻其所说。皆大欢喜<br>
<br>
　　（一二二一）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有尊者尼拘律想住于旷野禽兽之处。疾病委笃。尊者婆耆舍为看病人。瞻视供养<br>
<br>
彼尊者尼拘律想以疾病故。遂般涅槃<br>
<br>
时。尊者婆耆舍作是念。我和上为有余涅槃。无余涅槃。我今当求其相<br>
<br>
尔时。尊者婆耆舍供养尊者尼拘律想舍利已。持衣钵。向王舍城。次第到王舍城。举衣钵。洗足已。诣佛所。稽首礼足。退住一面。而说偈言<br>
<br>
　我今礼大师　　等正觉无灭<br>
　于此现法中　　一切疑网断<br>
　旷野住比丘　　命终般涅槃<br>
　威仪摄诸根　　大德称于世<br>
　世尊为制名　　名尼拘律想<br>
　我今问世尊　　彼不动解脱<br>
　精进勤方便　　功德为我说<br>
　我为释迦种　　世尊法弟子<br>
　及余皆欲知　　圆道眼所说<br>
　我等住于此　　一切皆欲闻<br>
　世尊为大师　　无上救世间<br>
　断疑大牟尼　　智慧已具备<br>
　圆照神道眼　　光明显四众<br>
　犹如天帝释　　曜三十三天<br>
　诸贪欲疑惑　　皆从无明起<br>
　若得遇如来　　断灭悉无余<br>
　世尊神道眼　　世间为最上<br>
　灭除众生遇　　如风飘游尘<br>
　一切诸世间　　烦恼覆隐没<br>
　设余悉无有　　明目如佛者<br>
　慧光照一切　　令同大精进<br>
　唯愿大智尊　　当为众记说<br>
　言出微妙声　　我等专心听<br>
　柔软音演说　　诸世间普闻<br>
　犹如热渴逼　　求索清凉水<br>
　如佛无减知　　我等亦求知　<br>
<br>
尊者婆耆舍复说偈言<br>
<br>
　今闻无上士　　记说其功德<br>
　不空修梵行　　我闻大欢喜<br>
　如说随说得　　顺牟尼弟子<br>
　灭生死长縻　　虚伪幻化缚<br>
　以见世尊故　　能断除诸爱<br>
　度生死彼岸　　不复受诸有　<br>
<br>
佛说此经已。尊者婆耆舍闻佛所说。欢喜随喜。作礼而去。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 