<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第四十二<br>
<br>
　　　　宋天竺三藏求那跋陀罗译<br>
<br>
　　（一一四五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王来诣佛所。稽首佛足。退坐一面。白佛言。世尊。应施何等人<br>
<br>
佛言。大王。随心所乐处<br>
<br>
波斯匿王复白佛言。应施何处。得大果报<br>
<br>
佛言。大王。此是异问。所问应施何处。此问则异。复问施何处。应得大果。此问复异。我今问汝。随意答我。大王。譬如此国临阵战斗。集诸战士。而有一婆罗门子。从东方来。年少幼稚。柔弱端正。肤白发黑。不习武艺。不学术策。恐怖退弱。不能自安。不忍敌观。若刺若射。无有方便。不能伤彼。云何。大王。如此士夫。王当赏不<br>
<br>
王白佛言。不赏。世尊<br>
<br>
如是。大王。有刹利童子从南方来。鞞舍童子从西方来。首陀罗童子从北方来。无有伎术。皆如东方婆罗门子。王当赏不<br>
<br>
王白佛言。不赏。世尊<br>
<br>
佛告大王。此国集军临战斗时。有婆罗门童子从东方来。年少端正。肤白发黑。善学武艺。知斗术法。勇健无畏。苦战不退。安住谛观。运戈能伤。能破巨敌。云何。大王。如此战士。加重赏不<br>
<br>
王白佛言。重赏。世尊<br>
<br>
如是。刹利童子从南方来。鞞舍童子从西方来。首陀罗童子从北方来。年少端正。善诸术艺。勇健堪能。苦战却敌。皆如东方婆罗门子。如是战士。王当赏不<br>
<br>
王白佛言。重赏。世尊<br>
<br>
佛言。大王。如是沙门．婆罗门远离五支。成就五支。建立福田。施此田者。得大福利。得大果报。何等为舍离五支。所谓贪欲盖。嗔恚．睡眠．掉悔．疑盖。已断已知。是名舍离五支。何等为成就五支。谓无学戒身成就。无学定身．慧身．解脱身．解脱知见身。是名成就五支。大王。如是舍离五支。成就五支。建立福田。施此田者。得大果报。尔时。世尊复说偈言<br>
<br>
　运戈猛战斗　　堪能勇士夫<br>
　为其战斗故　　随功重加赏<br>
　不赏名族胄　　怯劣无勇者<br>
　忍辱修贤良　　见谛建福田<br>
　贤圣律仪备　　成就深妙智<br>
　族胄虽卑微　　堪为施福田<br>
　衣食钱财宝　　床卧等众具<br>
　悉应以敬施　　为持净戒故<br>
　人表林野际　　穿井给行人<br>
　溪涧施桥梁　　迥路造房舍<br>
　戒德多闻众　　行路得止息<br>
　譬如重云起　　雷电声振耀<br>
　普雨于壤土　　百卉悉扶疏<br>
　禽兽皆欢喜　　田夫并欣乐<br>
　如是净信心　　闻慧舍悭垢<br>
　钱财丰饮食　　常施良福田<br>
　高唱增欢爱　　如雷雨良田<br>
　功德注流泽　　沾洽施主心<br>
　财富名称流　　及涅槃大果　<br>
<br>
佛说此经已。波斯匿王闻佛所说。欢喜随喜。作礼而去<br>
<br>
　　（一一四六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王来诣佛所。稽首佛足。退坐一面。白佛言。云何。世尊。为婆罗门死还生自姓婆罗门家。刹利．鞞舍．首陀罗家耶<br>
<br>
佛言。大王。何得如是。大王当知。有四种人。何等为四。有一种人。从冥入冥。有一种人。从冥入明。有一种人。从明入冥。有一种人。从明入明<br>
<br>
大王。云何为一种人从冥入冥。谓有人生卑姓家。若生旃陀罗家．鱼猎家．竹作家．车师家。及余种种下贱工巧业家。贫穷短命。形体憔悴。而复修行卑贱之家。亦复为人下贱作使。是名为冥。处斯冥中。复行身恶行．行口恶行．行意恶行。以是因缘。身坏命终。当生恶趣。堕泥梨中。犹如有人从闇入闇。从厕入厕。以血洗血。舍恶受恶。从冥入冥者亦复如是。是故名为从冥入冥<br>
<br>
云何名为从冥入明。谓有世人生卑姓家。乃至为人作诸鄙业。是名为冥。然其彼人于此冥中。行身善行．行口善行．行意善行。以是因缘。身坏命终。生于善趣。受天化生。譬如有人登床跨马。从马升象。从冥入明亦复如是。是名有人从冥入明<br>
<br>
云何有人从明入冥。谓有世人生富乐家。若刹利大姓．婆罗门大姓家．长者大姓家。及余种种富乐家生。多诸钱财。奴婢．客使。广集知识。受身端正。聪明黠慧。是名为明。于此明中。行身恶行．行口恶行．行意恶行。以是因缘。身坏命终。生于恶趣。堕泥梨中。譬如有人从高楼下乘于大象。下象乘马。下马乘舆。下舆坐床．下床堕地。从地落坑。从明入冥者亦复如是<br>
<br>
云何有人从明入明。谓有世人生富乐家。乃至形相端严。是名为明。于此明中。行身善行．行口善行．行意善行。以是因缘。身坏命终。生于善趣。受天化生。譬如有人从楼观至楼观。如是。乃至从床至床。从明入明者亦复如是。是名有人从明入明。尔时。世尊复说偈言<br>
<br>
　贫穷困苦者　　不信增嗔恨<br>
　悭贪恶邪想　　痴惑不恭敬<br>
　见沙门道士　　持戒多闻者<br>
　毁呰而不誉　　障他施及受<br>
　如斯等士夫　　从此至他世<br>
　当堕泥梨中　　从冥入于冥<br>
　若有贫穷人　　信心少嗔恨<br>
　常生惭愧心　　惠施离悭垢<br>
　见沙门梵志　　持戒多闻者<br>
　谦虚而问讯　　随宜善供给<br>
　劝人令施与　　叹施及受者<br>
　如是修善人　　从此至他世<br>
　善趣上生天　　从冥而入明<br>
　有富乐士夫　　不信多嗔恨<br>
　悭贪疾恶想　　邪惑不恭敬<br>
　见沙门梵志　　毁呰而不誉<br>
　障他人施惠　　亦断受施者<br>
　如是恶士夫　　从此至他世<br>
　当生苦地狱　　从明入冥中<br>
　若有富士夫　　信心不嗔恨<br>
　常起惭愧心　　惠施离嗔姤<br>
　见沙门梵志　　持戒多闻者<br>
　先奉迎问讯　　随宜给所须<br>
　劝人令供养　　叹施及受者<br>
　如是等士夫　　从此至他世<br>
　生三十三天　　从明而入明　<br>
<br>
佛说此经已。波斯匿王闻佛所说。欢喜随喜。作礼而去<br>
<br>
　　（一一四七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王日日身蒙尘土。来诣佛所。稽首佛足。退坐一面<br>
<br>
佛言。大王。从何所来<br>
<br>
波斯匿王白佛言。世尊。彼灌顶王法。人中自在。精勤方便。王领大地。统理王事。周行观察。而来至此<br>
<br>
佛告大王。今问大王。随意答我。譬如有人从东方来。有信有缘。未曾虚妄。而白王言。我东方来。见一石山。极方广大。不穿不坏。亦无缺坏。磨地而来。一切众生草木之类悉磨令碎。南．西．北方亦有人来。有信有缘。亦不虚妄。而白王言。我见石山。方广高大。不断不坏。亦不缺坏。磨地而来。众生草木悉皆磨碎。大王。于意云何。如是像貌大恐怖事。崄恶相杀。众生运尽。人道难得。当作何计<br>
<br>
王白佛言。若如是者。更无余计。唯当修善。于佛法．律专心方便<br>
<br>
佛告大王。何故说言。崄恶恐怖于世卒起。众生运尽。人身难得。唯当行法．行义．行福。于佛法教。专精方便。何以不言。灌顶王位众人人首。堪能自在。王于大地。事务众人。当须营理耶<br>
<br>
王白佛言。世尊。为复闲时言。灌顶王位为众人首。王于大地。多所经营。以言斗言。以财斗财。以象斗象。以车斗车。以步斗步<br>
<br>
当于尔时。无有自在。若胜若伏。是故我说。崄恶恐怖卒起之时。众生运尽。人身难得。无有余计。唯有行义．行法．行福。于佛法教专心归依<br>
<br>
佛告大王。如是。如是。经常磨迮。谓恶劫．老．病．苦。磨迮众生。当作何计。正当修义．修法．修福．修善．修慈。于佛法中精勤方便。尔时。世尊而说偈言<br>
<br>
　如有大石山　　高广无缺坏<br>
　周遍四方来　　磨迮此大地<br>
　非兵马咒术　　力所能防御<br>
　恶劫老病死　　常磨迮众生<br>
　四种大族姓　　栴陀罗猎师<br>
　在家及出家　　持戒犯戒者<br>
　一切皆磨迮　　无能救护者<br>
　是故慧士夫　　观察自己利<br>
　建立清净信　　信佛法僧宝<br>
　身口心清净　　随顺于正法<br>
　现世名称流　　终则生天上　<br>
<br>
佛说此经已。波斯匿王闻佛所说。欢喜随喜。作礼而去<br>
<br>
　　（一一四八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王来诣佛所。稽首佛足。退坐一面。时。有尼干子七人．阇只罗七人．一舍罗七人。身皆粗大。彷徉行住祇洹门外<br>
<br>
时。波斯匿王遥见斯等彷徉门外。即从座起。往至其前。合掌问讯。三自称名言。我是波斯匿王．拘萨罗王<br>
<br>
尔时。世尊告波斯匿王。汝今何故恭敬斯等。三称姓名。合掌问讯<br>
<br>
王白佛言。我作是念。世间若有阿罗汉者。斯等则是<br>
<br>
佛告波斯匿王。汝今且止。汝亦不知是阿罗汉．非阿罗汉。不得他心智故。且当亲近观其戒行。久而可知。勿速自决。审谛观察。勿但洛莫。当用智慧。不以不智。经诸苦难。堪能自辩。交契计挍。真伪则分。见说知明。久而则知。非可卒识。当须思惟。智慧观察<br>
<br>
王白佛言。奇哉。世尊。善说斯理。言。久相习。观其戒行。乃至见说知明。我有家人。亦复出家。作斯等形相。周流他国。而复来还。舍其被服。还受五欲。是故当知世尊善说。应与同止。观其戒行。乃至言说如有智慧<br>
<br>
尔时。世尊而说偈言<br>
<br>
　不以见形相　　知人之善恶<br>
　不应暂相见　　而与同心志<br>
　有现身口密　　俗心不敛摄<br>
　犹如鋀石铜　　涂以真金色<br>
　内怀鄙杂心　　外现圣威仪<br>
　游行诸国土　　欺诳于世人　<br>
<br>
佛说此经已。波斯匿王闻佛所说。欢喜随喜。作礼而去<br>
<br>
　　（一一四九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王为首。并七国王及诸大臣悉共集会。作如是论议。五欲之中。何者第一。有一人言。色最第一。又复有称声．香．味．触为第一者。中有人言。我等人人各说第一。竟无定判。当诣世尊。问如此义。如世尊说。当共忆持<br>
<br>
尔时。波斯匿王为首。与七国王．大臣．眷属来诣佛所。稽首佛足。退坐一面。白佛言。世尊。我等七王与诸大臣如是论议。五欲功德。何者为胜。其中有言色胜．有言声胜．有言香胜．有言味胜．有言触胜。竟无决定。来问世尊。竟何者胜<br>
<br>
佛告诸王。各随意适。我悉有余说。以是因缘。我说五欲功德。然自有人于色适意。止爱一色。满其志愿。正使过上有诸胜色。非其所爱。不触不视。言己所爱最为第一。无过其上。如爱色者。声．香．味．触亦皆如是。当其所爱。辄言最胜。欢喜乐着。虽更有胜过其上者。非其所欲。不触不视。唯我爱者最胜最妙。无比无上<br>
<br>
尔时。座中有一优婆塞。名曰栴檀。从座起。整衣服。偏袒右肩。合掌白佛<br>
<br>
善说。世尊。善说。善逝<br>
<br>
佛告优婆塞。善说。栴檀。快说。栴檀<br>
<br>
时。栴檀优婆塞即说偈言<br>
<br>
　央伽族姓王　　服珠璎珞铠<br>
　摩竭众庆集　　如来出其国<br>
　名闻普流布　　犹如雪山王<br>
　如净水莲华　　清净无瑕秽<br>
　随日光开敷　　芬香熏其国<br>
　央耆国明显　　犹如空中日<br>
　观如来慧力　　如夜然炬火<br>
　为眼为大明　　来者为决疑　<br>
<br>
时。诸国王叹言。善说。栴檀优婆塞<br>
<br>
尔时。七王脱七宝上衣。奉优婆塞<br>
<br>
时。彼七王闻佛所说。欢喜随喜。从座起去<br>
<br>
尔时。栴檀优婆塞知诸王去已。从座起。整衣服。偏袒右肩。合掌白佛。今七国王遗我七领上衣。唯愿世尊受此七衣。以哀愍故<br>
<br>
尔时。世尊为哀愍故。受其七衣。栴檀优婆塞欢喜随喜。作礼而去<br>
<br>
　　（一一五○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。波斯匿王其体肥大。举体流汗。来诣佛所。稽首佛足。退坐一面。气息长喘<br>
<br>
尔时。世尊告波斯匿王。大王身体极肥盛<br>
<br>
大王白佛言。如是。世尊。患身肥大。常以此身极肥大故。惭耻厌苦<br>
<br>
尔时。世尊即说偈言<br>
<br>
　人当自系念　　每食知节量<br>
　是则诸受薄　　安消而保寿　<br>
<br>
时。有一年少。名郁多罗。于会中坐。时。波斯匿王告郁多罗。汝能从世尊受向所说偈。每至食时。为我诵不。若能尔者。赐金钱十万。亦常与食<br>
<br>
郁多罗白王。奉教当诵<br>
<br>
时。波斯匿王闻佛所说。欢喜随喜。作礼而去<br>
<br>
时。郁多罗知王去已。至世尊前。受所说偈。于王食时。食食为诵。白言大王。如佛．世尊．如来．应．等正觉所知所见。而说斯偈<br>
<br>
　人当自系念　　每食知节量<br>
　是则诸受薄　　安消而保寿　<br>
<br>
如是。波斯匿王渐至后时。身体佣细。容貌端正。处楼阁上。向佛住处合掌恭敬。右膝着地。三说是言。南无敬礼世尊．如来．应．等正觉。南无敬礼世尊．如来．应．等正觉。与我现法利益．后世利益．现法后世利益。以其饭食知节量故<br>
<br>
　　（一一五一）<br>
<br>
如是我闻<br>
<br>
一时。佛住舍卫国<br>
<br>
时。有年少阿修罗来诣佛所。于佛面前粗恶不善语。嗔骂呵责<br>
<br>
尔时。世尊即说偈言<br>
<br>
　不怒胜嗔恚　　不善以善伏<br>
　惠施伏悭贪　　真言坏妄语<br>
　不骂亦不虐　　常住贤圣心<br>
　恶人住嗔恨　　不动如山石<br>
　起嗔恚能持　　胜制狂马车<br>
　我说善御士　　非彼摄绳者　<br>
<br>
时。年少阿修罗白佛言。瞿昙。我今悔过。如愚如痴。不辩不善。于瞿昙面前诃骂毁辱。如是忏悔已。时。阿修罗闻佛所说。欢喜随喜。作礼而去<br>
<br>
　　（一一五二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有年少宾耆迦婆罗门来诣佛所。于世尊面前作粗恶不善语。嗔骂呵责<br>
<br>
尔时。世尊告年少宾耆迦。若于一时吉星之日。汝当会诸宗亲眷属耶<br>
<br>
宾耆白佛。如是。瞿昙<br>
<br>
佛告宾耆。若汝宗亲不受食者。当如之何<br>
<br>
宾耆白佛。不受食者。食还属我<br>
<br>
佛告宾耆。汝亦如是。如来面前作粗恶不善语。骂辱呵责。我竟不受。如此骂者。应当属谁<br>
<br>
宾耆白佛。如是。瞿昙。彼虽不受。且以相赠。则便是与<br>
<br>
佛告宾耆。如是不名更相赠遗。何得便为相与<br>
<br>
宾耆白佛。云何名为更相赠遗。名为相与。云何名不受相赠遗。不名相与<br>
<br>
佛告宾耆。若当如是骂则报骂。嗔则报嗔。打则报打。斗则报斗。名相赠遗。名为相与。若复。宾耆。骂不报骂。嗔不报嗔。打不报打。斗不报斗。若如是者。非相赠遗。不名相与<br>
<br>
宾耆白佛。瞿昙。我闻古昔婆罗门长老宿重行道大师所说。如来．应．等正觉。面前骂辱。嗔恚诃责。不嗔不怒。而今瞿昙有嗔恚耶<br>
<br>
尔时。世尊即说偈言<br>
<br>
　无嗔何有嗔　　正命以调伏<br>
　正智心解脱　　慧者无有嗔<br>
　以嗔报嗔者　　是则为恶人<br>
　不以嗔报嗔　　临敌伏难伏<br>
　不嗔胜于嗔　　三偈如前说　<br>
<br>
尔时。年少宾耆白佛言。悔过。瞿昙。如愚如痴。不辩不善。而于沙门瞿昙面前粗恶不善语。嗔骂呵责。闻佛所说。欢喜随喜。作礼而去<br>
<br>
　　（一一五三）<br>
<br>
如是我闻<br>
<br>
一时。佛住舍卫国东园鹿子母讲堂<br>
<br>
尔时。世尊晡时从禅觉。诣讲堂东荫荫中。露地经行<br>
<br>
时。有健骂婆罗豆婆遮婆罗门来诣佛所。世尊面前作粗恶不善语。骂詈呵责。世尊经行。彼随世尊后行。世尊经行已竟。住于一处。彼婆罗门言。瞿昙伏耶<br>
<br>
尔时。世尊即说偈言<br>
<br>
　胜者更增怨　　伏者卧不安<br>
　胜伏二俱舍　　是得安隐眠　<br>
<br>
婆罗门白言。瞿昙。我今悔过。如愚如痴。不辩不善。何于瞿昙面前作粗恶不善语。骂詈呵责<br>
<br>
时。婆罗门闻佛所说。欢喜随喜。复道而去<br>
<br>
　　（一一五四）<br>
<br>
如是我闻<br>
<br>
一时。佛住舍卫国东园鹿子母讲堂。世尊晨朝着衣持钵。入舍卫城乞食。时。健骂婆罗豆婆遮婆罗门遥见世尊。作粗恶不善语。嗔骂呵责。把土坌佛。时。有逆风。还吹其土。反自坌身<br>
<br>
尔时。世尊即说偈言<br>
<br>
　若人无嗔恨　　骂辱以加者<br>
　清净无结垢　　彼恶还归己<br>
　犹如土坌彼　　逆风还自污　<br>
<br>
时。彼婆罗门白佛言。悔过。瞿昙。如愚如痴。不善不辩。何于瞿昙面前粗恶不善语。嗔骂呵责<br>
<br>
时。婆罗门闻佛所说。欢喜随喜。复道而去<br>
<br>
　　（一一五五）<br>
<br>
如是我闻<br>
<br>
一时。佛在拘萨罗人间游行。至舍卫国祇树给孤独园<br>
<br>
时。有婆罗门名曰违义。闻沙门瞿昙从拘萨罗国人间游行。至舍卫国祇树给孤独园。闻已。作是念。我当往诣沙门瞿昙所。闻所说法。当反其义。作是念已。往诣精舍。至世尊所<br>
<br>
尔时。世尊无量眷属围绕说法。世尊遥见违义婆罗门来。即默然住<br>
<br>
违义婆罗门白佛言。瞿昙说法。乐欲闻之<br>
<br>
尔时。世尊即说偈言<br>
<br>
　违义婆罗门　　未能解深义<br>
　内怀嫉恚心　　欲为法留难<br>
　调伏违反心　　诸不信乐意<br>
　息诸障碍垢　　则解深妙说　<br>
<br>
时。违义婆罗门作是念。沙门瞿昙已知我心。闻佛所说。欢喜随喜。从座起而去<br>
<br>
　　（一一五六）<br>
<br>
如是我闻<br>
<br>
一时。佛住舍卫国祇树给孤独园。世尊晨朝着衣持钵。入舍卫城乞食<br>
<br>
时。有不害婆罗门来诣佛所。白佛言。世尊。我名不害。为称实不<br>
<br>
佛告婆罗门。如是称实者。若身不害。若口不害。若心不害。则为称实。尔时。世尊即说偈言<br>
<br>
　若心不杀害　　口意亦俱然<br>
　是则为离害　　不恐怖众生　<br>
<br>
佛说此经已。不害婆罗门闻佛所说。欢喜随喜。复道而去<br>
<br>
　　（一一五七）<br>
<br>
如是我闻<br>
<br>
一时。佛住王舍城迦兰陀竹园。世尊晨朝着衣持钵。入王舍城乞食。次第行乞至火与婆罗门舍<br>
<br>
火与婆罗门遥见佛来。即具众美饮食。满钵与之<br>
<br>
如是二日．三日。乞食复至其舍<br>
<br>
火与婆罗门遥见佛来。作是念。秃头沙门何故数来。贪美食耶<br>
<br>
尔时。世尊知火与婆罗门心念已。即说偈言<br>
<br>
　王天日日雨　　田夫日夜耕<br>
　数数殖种子　　是田数收谷<br>
　如人数怀妊　　乳牛数怀犊<br>
　数数有求者　　则能数惠施<br>
　数数惠施故　　常得大名称<br>
　数数弃死尸　　数数哭悲恋<br>
　数数生数死　　数数忧悲苦<br>
　数数以火烧　　数数诸虫食<br>
　若得贤圣道　　不数受诸有<br>
　亦不数生死　　不数忧悲苦<br>
　不数数火烧　　不数诸虫食　<br>
<br>
时。火与婆罗门闻佛说偈。还得信心。复以种种饮食满钵与之。世尊不受。以因说偈而施故。复说偈言<br>
<br>
　因为说偈法　　不应受饮食<br>
　当观察自法　　说法不受食<br>
　婆罗门当知　　斯则净命活<br>
　应以余供养　　纯净大仙人<br>
　已尽诸有漏　　秽法悉已断<br>
　供养以饮食　　于其良福田<br>
　欲求福德者　　则我田为良　<br>
<br>
火与婆罗门白佛。今以此食。应着何所<br>
<br>
佛告婆罗门。我不见诸天．魔．梵．沙门．婆罗门．天神．世人有能食此信施。令身安乐。汝持是食去弃于无虫水中。及少生草地<br>
<br>
时。婆罗门即以此食持着无虫水中。水即烟出。沸声啾啾。譬如铁丸烧令火色。掷着水中。水即烟起。沸声啾啾。亦复如是。婆罗门持此饮食着水中。水即烟出。沸声啾啾。于时火与婆罗门叹言。甚奇。瞿昙。大德大力。能令此食而作神变<br>
<br>
时。火与婆罗门因此饭食神变。得信敬心。稽首佛足。退住一面。白佛言。世尊。我今可得于正法中出家．受具足。修梵行不<br>
<br>
佛告婆罗门。汝今可得于正法中出家．受具足<br>
<br>
彼即出家已。作是思惟。所以族姓子剃除发须。着袈裟衣。正信．非家．出家学道。乃至得阿罗汉。心善解脱<br>
<br>
　　（一一五八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。舍卫国中婆肆吒婆罗门女信佛．法．僧。归佛．归法．归比丘僧。于佛．法．僧已离狐疑。于苦习尽道亦离疑惑。见谛得果。得无间慧。其夫是婆罗豆婆遮种姓婆罗门。每至左右所为作时。有小得失。即称南无佛。向如来所住方面。随方合掌。三说是言。南无多陀阿伽度．阿罗呵．三藐三佛陀。身纯金色。圆光一寻。方身圆满。如尼拘律树。善说妙法。牟尼之尊。仙人上首。是我大师<br>
<br>
时。夫婆罗门闻之。嗔恚不喜。语其妇言。为鬼着耶。无有此义。舍诸三明大德婆罗门。而称叹彼秃头沙门。黑闇之分。世所不称。我今当往共汝大师论议。足知胜如<br>
<br>
妇语夫言。不见诸天．魔．梵．沙门．婆罗门．诸神．世人能共世尊．如来．应．等正觉。金色之身。圆光一寻。如尼拘律树圆满之身。言说微妙。仙人上首。我之大师共论议者。然今婆罗门且往。自可知之<br>
<br>
时。婆罗门即往诣佛。面相问讯慰劳已。退坐一面。而说偈言<br>
<br>
　为杀于何等　　而得安隐眠<br>
　为杀于何等　　令心得无忧<br>
　为杀于何等　　瞿昙所称叹　<br>
<br>
尔时。世尊知婆罗门心之所念。而说偈言<br>
<br>
　杀于嗔恨者　　而得安隐眠<br>
　杀于嗔恚者　　而心得无忧<br>
　嗔恚为毒本　　能害甘种子<br>
　能害于彼者　　贤圣所称叹<br>
　若能害彼者　　其心得无忧　<br>
<br>
时。婆罗豆婆遮婆罗门闻佛所说。示教照喜。次第说法。谓说施。说戒。说生天法。说欲味着为灾患烦恼。清净出要。远离随顺。福利清净。分别广说。譬如清净白[疊*毛]。易为染色。如是。婆罗豆婆遮婆罗门即于座上。于四圣谛得无阂等。所谓苦．集．灭．道<br>
<br>
是婆罗门见法．得法．知法．入法。度诸疑惑。不由他度。于正法．律得无所畏。即从座起。偏露右肩。合掌白佛。已度。世尊。已度。善逝。我今归佛．归法．归比丘僧已。尽其寿命。为优婆塞。证知我<br>
<br>
时。婆罗豆婆遮婆罗门闻佛所说。欢喜随喜。作礼而去。还归自家<br>
<br>
其妇优婆夷遥见夫来。见已。白言。已与如来．应．等正觉。纯金色身。圆光一寻。如尼拘律树圆满之身。妙说之上。仙人之首。大牟尼尊。为我大师共论议耶<br>
<br>
其夫答言。我未尝见诸天．魔．梵．沙门．婆罗门．诸神．世人有能与如来．应．等正觉。真金色身。圆光一寻。如尼拘律树圆满之身。妙说之上。诸仙之首。牟尼之尊。汝之大师共论议也。汝今与我作好法衣。我持至世尊所出家学道<br>
<br>
时。妇悉以鲜洁白[疊*毛]。令作法衣<br>
<br>
时。婆罗门持衣往诣世尊所。稽首礼足。退住一面。白言。世尊。我今可得于世尊法中出家学道。修梵行不<br>
<br>
佛告婆罗门。汝今可得于此法．律出家学道。修诸梵行<br>
<br>
即出家已。独静思惟。所以善男子剃除须发。着袈裟衣。出家学道。乃至得阿罗汉。心善解脱<br>
<br>
　　（一一五九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有魔瞿婆罗门来诣佛所。与世尊面相问讯慰劳已。退坐一面。白佛言。瞿昙。我于家中常行布施。若一人来。施于一人。若二人．三人。乃至百千。悉皆施与。我如是施。得多福不<br>
<br>
佛告婆罗门。汝如是施。实得大福。所以者何。以于家中常行布施。一人来乞。即施一人。二人．三人。乃至百千。悉皆施与故。即得大福<br>
<br>
时。魔瞿婆罗门即说偈言<br>
<br>
　在家所为作　　布施复大会<br>
　因此惠施故　　欲求大功德<br>
　今问于牟尼　　我之所应知<br>
　同梵天所见　　为我分别说<br>
　云何为解脱　　胜妙之善趣<br>
　云何修方便　　得生于梵世<br>
　云何随乐施　　生明胜梵天　<br>
<br>
尔时。世尊说偈答言<br>
<br>
　施者设大会　　随彼爱乐施<br>
　欢喜净信心　　攀缘善功德<br>
　以其所建立　　求离诸过恶<br>
　远离于贪欲　　其心善解脱<br>
　修习于慈心　　其功德无量<br>
　况复加至诚　　广施设大会<br>
　若于其中间　　所得诸善心<br>
　正向善解脱　　或余纯善趣<br>
　如是胜因缘　　得生于梵世<br>
　如是之惠施　　其心平等故<br>
　得生于梵世　　其寿命延长　<br>
<br>
时。魔瞿婆罗门闻佛所说。欢喜随喜。从座起而去<br>
<br>
　　（一一六○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有持金盖．着舍勒导从婆罗门来诣佛所。与世尊面相问讯慰劳已。退坐一面。而说偈言<br>
<br>
　无非婆罗门　　所行为清净<br>
　刹利修苦行　　于静亦复乖<br>
　三典婆罗门　　是则为清净<br>
　如是清净者　　不在余众生　<br>
<br>
尔时。世尊说偈答言<br>
<br>
　不知清净道　　及诸无上净<br>
　于余求静者　　至竟无净时　<br>
<br>
婆罗门白佛。瞿昙说清净道及无上清净耶。何等为清净道。何等为无上清净<br>
<br>
佛告婆罗门。正见者为清净道。正见修习多修习。断贪欲．断嗔恚．断愚痴。若婆罗门贪欲永断。嗔恚．愚痴永断。一切烦恼永断。是名无上清净。正志．正语．正业．正命．正方便．正念．正定。是名清净道。正定修习多修习已。断贪欲．断嗔恚．断愚痴。若婆罗门贪欲永断。嗔恚．愚痴永断。一切烦恼永断。是名无上清净<br>
<br>
婆罗门白佛言。瞿昙说清净道．无上清净耶。瞿昙。世务多事。今且辞还<br>
<br>
佛告婆罗门。宜知是时<br>
<br>
持华盖着舍勒导从婆罗门闻佛所说。欢喜随喜。从座起去<br>
<br>
　　（一一六一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。有异婆罗门来诣佛所。与世尊面相问讯慰劳已。退坐一面。而说偈言<br>
<br>
　云何为尸罗　　云何正威仪<br>
　云何为功德　　云何名为业<br>
　成就何等法　　罗汉婆罗门　<br>
<br>
尔时。世尊说偈答言<br>
<br>
　宿命忆念智　　见生天恶趣<br>
　得诸受生尽　　牟尼明决定<br>
　知心善解脱　　解脱一切贪<br>
　具足于三明　　三明婆罗门　<br>
<br>
佛说此经已。异婆罗门闻佛所说。欢喜随喜。从座起而去<br>
<br>
　　（一一六二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
世尊晨朝着衣持钵。入舍卫城乞食。尊者阿难从世尊后<br>
<br>
时。有二老男女。是其夫妇。年耆根熟。偻背如钩。诸里巷头。烧粪扫处。俱蹲向火<br>
<br>
世尊见彼二老夫妇。年耆愚老。偻背如钩。俱蹲向火。犹如老鹄。欲心相视。见已。告尊者阿难。汝见彼夫妇二人。年耆愚老。偻背如钩。俱蹲向火。犹如老鹄。欲心相视不<br>
<br>
阿难白佛。如是。世尊<br>
<br>
佛告阿难。此二老夫妇。于年少时盛壮之身。勤求财物者。亦可得为舍卫城中第一富长者。若复剃除须发。着袈裟衣。正信．非家．出家学道。精勤修习者。亦可得阿罗汉第一上果。于第二分盛壮之身。勤求财物。亦可得为舍卫城中第二富者。若复剃除须发。着袈裟衣。正信．非家．出家学道者。亦可得阿那含果证。若于第三分中年之身。勤求财物。亦可得为舍卫城中第三富者。若剃须发。着袈裟衣。正信．非家．出家学道者。亦可得为斯陀含果证。彼于今日。年耆根熟。无有钱财。无有方便。无所堪能。不复堪能。若觅钱财。亦不能得胜过人法<br>
<br>
尔时。世尊复说偈言<br>
<br>
　不行梵行故　　不得年少财<br>
　思惟古昔事　　眠地如曲弓<br>
　不修于梵行　　不得年少财<br>
　犹如老鹄鸟　　守死于空池　<br>
<br>
佛说此经已。尊者阿难陀闻佛所说。欢喜奉行<br>
<br>
　　（一一六三）<br>
<br>
如是我闻<br>
<br>
一时。佛住舍卫国祇树给孤独园。如上说。差别者。唯说异偈言<br>
<br>
　老死之所坏　　身及所受灭<br>
　唯有惠施福　　为随己资粮<br>
　依于善摄护　　及修禅功德<br>
　随力而行施　　钱财及饮食<br>
　于群则眠觉　　非为空自活　<br>
<br>
佛说此经已。彼婆罗门闻佛所说。欢喜随喜。作礼而去。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>