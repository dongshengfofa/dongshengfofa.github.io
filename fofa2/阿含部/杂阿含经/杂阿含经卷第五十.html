<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第五十<br>
<br>
　　　　宋天竺三藏求那跋陀罗译<br>
<br>
　　（一三二五）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有优婆夷子。受八支斋。寻即犯戒。即为鬼神所持<br>
<br>
尔时。优婆夷即说偈言<br>
<br>
　十四十五日　　及月分八日<br>
　神通瑞应月　　八支善正受<br>
　受持于斋戒　　不为鬼所持<br>
　我昔数咨问　　世尊作是说　<br>
<br>
尔时。彼鬼即说偈言<br>
<br>
　十四十五日　　及月分八日<br>
　神足瑞应月　　八支修正受<br>
　斋肃清净住　　戒德善守护<br>
　不为鬼戏弄　　善哉从佛闻<br>
　汝当说言放　　我当放汝子<br>
　诸有慢缓业　　染污行苦行<br>
　梵行不清净　　终不得大果<br>
　譬如拔菅草　　执缓则伤手<br>
　沙门行恶触　　当堕地狱中<br>
　譬如拔菅草　　急捉不伤手<br>
　沙门善摄持　　则到般涅槃　<br>
<br>
时。彼鬼神即放优婆夷子。尔时。优婆夷说偈告子言<br>
<br>
　子汝今听我　　说彼鬼神说<br>
　若有慢缓业　　秽污修苦行<br>
　不清净梵行　　彼不得大果<br>
　譬如拔葌草　　执缓则伤手<br>
　沙门起恶触　　当堕地狱中<br>
　如急执葌草　　则不伤其手<br>
　沙门善执护　　逮得般涅槃　<br>
<br>
时。彼优婆夷子如是觉悟已。剃除须发。着袈裟衣。正信．非家．出家学道。心不得乐。还归自家。母遥见子。而说偈言<br>
<br>
　迈世而出家　　何为还聚落<br>
　烧舍急出财　　岂还投火中　<br>
<br>
其子比丘说偈答言<br>
<br>
　但念母命终　　存亡不相见<br>
　故来还瞻视　　何见子不欢　<br>
<br>
时。母优婆夷说偈答言<br>
<br>
　舍欲而出家　　还欲服食之<br>
　是故我忧悲　　恐随魔自在　<br>
<br>
是时。优婆夷如是．如是发悟其子。如是。其子还空闲处。精勤思惟。断除一切烦恼结缚。得阿罗汉果证<br>
<br>
　　（一三二六）<br>
<br>
如是我闻<br>
<br>
一时。佛在摩竭提国人间游行。到阿腊鬼住处夜宿<br>
<br>
时。阿腊鬼集会诸鬼神。时。有竭昙鬼见世尊在阿腊鬼住处夜宿。见已。至阿腊鬼所。语阿腊鬼言。聚落主。汝获大利。如来宿汝住处<br>
<br>
阿腊鬼言。生人今日在我舍住耶。今当令知。为是如来。为非如来<br>
<br>
时。阿腊鬼诸鬼神聚会毕。还归自家。语世尊曰。出去。沙门<br>
<br>
尔时。世尊以他家故。即出其舍<br>
<br>
阿腊鬼复言。沙门。来入。佛即还入。以灭慢故。如是再三<br>
<br>
时。阿腊鬼第四复语世尊言。沙门。出去<br>
<br>
尔时。世尊语阿腊鬼言。聚落主。已三见请。今不复出<br>
<br>
阿腊鬼言。今问沙门。沙门答我。能令我喜者善。不能令我喜者。我当坏其心。裂其胸。亦令热血从其面出。执持两手掷着恒水彼岸<br>
<br>
世尊告言。聚落主。我不见诸天．魔．梵．沙门．婆罗门．天神．世人。有能坏我心。裂我胸。令我热血从面而出。执持两手掷着恒水彼岸者。然。聚落主。汝今但问。当为汝说。令汝心喜<br>
<br>
时。阿腊鬼说偈问佛<br>
<br>
　说何等名为　　胜士夫事物<br>
　行于何等法　　得安乐果报<br>
　何等为美味　　云何寿中胜　<br>
<br>
尔时。世尊说偈答言<br>
<br>
　净信为最胜　　士夫之事物<br>
　行法得乐果　　解脱味中上<br>
　智慧除老死　　是为寿中胜　<br>
<br>
时。阿腊鬼复说偈言<br>
<br>
　云何得名称　　如上所说偈　<br>
<br>
尔时。世尊说偈答言<br>
<br>
　持戒名称流　　如上所说偈　<br>
<br>
时。阿腊鬼复说偈言<br>
<br>
　几法起世间　　几法相顺可<br>
　世几法取受　　世几法损减　<br>
<br>
尔时。世尊以偈答言<br>
<br>
　世六法等起　　六法相顺可<br>
　世六法取受　　世六法损减　<br>
<br>
阿腊鬼复说偈问佛<br>
<br>
　谁能度诸流　　昼夜勤方便<br>
　无攀无住处　　孰能不沉没　<br>
<br>
尔时。世尊说偈答言<br>
<br>
　一切戒具足　　智慧善正受<br>
　正念内思惟　　能度难度流<br>
　不乐于五欲　　亦超度色爱<br>
　无攀无住处　　是能不没溺　<br>
<br>
时。阿腊鬼复说偈问佛<br>
<br>
　以何法度流　　以何度大海<br>
　以何舍离苦　　以何得清净　<br>
<br>
尔时。世尊说偈答言<br>
<br>
　以信度河流　　不放逸度海<br>
　精进能除苦　　以慧得清净<br>
　汝当更问余　　沙门梵志法<br>
　其法无有过　　真谛施调伏　<br>
<br>
时。阿腊鬼复说偈问佛<br>
<br>
　何烦更问余　　沙门梵志法<br>
　即曰最胜士　　以显大法炬<br>
　于彼竭昙摩　　常当报其恩<br>
　告我等正觉　　无上导御师<br>
　我即日当行　　从村而至村<br>
　亲侍等正觉　　听受所说法　<br>
<br>
佛说此经已。阿腊鬼欢喜随喜。作礼而去<br>
<br>
　　（一三二七）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有叔迦罗比丘尼住王园比丘尼众中。为王舍城诸人恭敬供养。如阿罗汉<br>
<br>
又于一时。王舍城人于一吉星日欢集大会。即于是日阙不供养。有一鬼神。敬重彼比丘尼故。至王舍城里巷之中。家家说偈<br>
<br>
　王舍城人民　　醉酒眠睡卧<br>
　不勤供养彼　　叔迦比丘尼<br>
　善修诸根故　　名曰叔迦罗<br>
　善说离垢法　　涅槃清凉处<br>
　随顺听所说　　终日乐无厌<br>
　乘听法智慧　　得度生死流<br>
　犹如海商人　　依附力马王　<br>
<br>
时。一优婆塞以衣布施叔迦罗比丘尼。复有优婆塞以食供养<br>
<br>
时。彼鬼神即说偈言<br>
<br>
　智慧优婆塞　　获福利丰多<br>
　施叔迦罗衣　　离诸烦恼故<br>
　智慧优婆塞　　获福利丰多<br>
　施叔迦罗食　　离诸积聚故　<br>
<br>
时。彼鬼神说斯偈已。即没不现<br>
<br>
　　（一三二八）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。毗罗比丘尼住王舍城王园比丘尼众中。为王舍城诸人民。于吉星日集聚大会。当斯之日。毗罗比丘尼无人供养<br>
<br>
时。有鬼神敬重毗罗比丘尼。即入王舍城。处处里巷四衢道头而说偈言<br>
<br>
　王舍城人民　　醉酒惛睡卧<br>
　毗罗比丘尼　　无人供养者<br>
　毗罗比丘尼　　勇猛修诸根<br>
　善说离垢尘　　涅槃清凉法<br>
　皆随顺所说　　终日乐无厌<br>
　乘听法智慧　　得度生死流　<br>
<br>
时。有一优婆塞持衣布施毗罗比丘尼。复有一优婆塞以食供养<br>
<br>
时。彼鬼神而说偈言<br>
<br>
　智慧优婆塞　　今获多福利<br>
　以衣施断缚　　毗罗比丘尼<br>
　智慧优婆塞　　今获多福利<br>
　食施毗罗尼　　离诸和合故　<br>
<br>
时。彼鬼神说偈已。即没不现<br>
<br>
　　（一三二九）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有娑多耆利天神．醯魔波低天神共作约誓。若其宫中有宝物出者。必当相语。不相语者。得违约罪<br>
<br>
时。醯魔波低天神宫中有未曾有宝。波昙摩华出。华有千叶。大如车轮。金色宝茎<br>
<br>
时。醯魔波低天神遣使告语娑多耆利。聚落主。今我宫中忽生未曾有宝。波昙摩花。华有千叶。大如车轮。金色宝茎。可来观看<br>
<br>
娑多耆利天神遣使诣醯魔波低舍。告言。聚落主。用是波昙摩百千为。今我宫中有未曾有宝。大波昙摩出。所谓如来．应．等正觉．明行足．善逝．世间解．无上士．调御丈夫．天人师．佛．世尊。汝便可来奉事供养<br>
<br>
时。醯魔波低天神即与五百眷属往诣娑多耆利天神所。说偈问言<br>
<br>
　十五日良时　　天夜遇欢会<br>
　当说受何斋　　从阿罗汉受　<br>
<br>
时。娑多耆利说偈答言<br>
<br>
　今日佛世尊　　在摩竭胜国<br>
　住于王舍城　　迦兰陀竹园<br>
　演说微妙法　　灭除众生苦<br>
　苦苦及苦集　　苦灭尽作证<br>
　八圣出苦道　　安隐趣涅槃<br>
　当往设供养　　我罗汉世尊　<br>
<br>
醯魔波低说偈问言<br>
<br>
　彼有心愿乐　　慈济众生不<br>
　彼于受不受　　心想平等不　<br>
<br>
娑多耆利说偈答言<br>
<br>
　彼妙愿慈心　　度一切众生<br>
　于诸受不受　　心想常平等　<br>
<br>
时。醯魔波低说偈问言<br>
<br>
　为具足明达　　已行成就不<br>
　诸漏永灭尽　　不受后有耶　<br>
<br>
娑多耆利说偈答言<br>
<br>
　明达善具足　　正行已成就<br>
　诸漏永已尽　　不复受后有　<br>
<br>
醯摩波低说偈问言<br>
<br>
　牟尼意行满　　及身口业耶<br>
　明行悉具足　　以法赞叹耶　<br>
<br>
娑多耆利说偈答言<br>
<br>
　具足牟尼心　　及业身口满<br>
　明行悉具足　　以法而赞叹　<br>
<br>
醯摩波低说偈问言<br>
<br>
　远离于害生　　不与不取不<br>
　为远于放荡　　不离禅思不　<br>
<br>
娑多耆利复说偈言<br>
<br>
　常不害众生　　不与不妄取<br>
　远离于放荡　　日夜常思禅　<br>
<br>
醯魔波低复说偈问言<br>
<br>
　为不乐五欲　　心不浊乱不<br>
　有清净法眼　　灭尽愚痴不　<br>
<br>
娑多耆利说偈答言<br>
<br>
　心常不乐欲　　亦无浊乱心<br>
　佛法眼清净　　愚痴尽无余　<br>
<br>
醯魔波低复说偈问言<br>
<br>
　至诚不妄语　　粗涩言无有<br>
　得无别离说　　无不诚说不　<br>
<br>
娑多耆利说偈答言<br>
<br>
　至诚不妄语　　亦无粗涩言<br>
　不离他亲厚　　常说如法言　<br>
<br>
醯摩波低复说偈问言<br>
<br>
　为持清净戒　　正念寂灭不<br>
　具足等解脱　　如来大智不　<br>
<br>
娑多耆利说偈答言<br>
<br>
　净戒悉具足　　正念常寂静<br>
　等解脱成就　　得如来大智　<br>
<br>
醯魔波低复说偈问言<br>
<br>
　明达悉具足　　正行已清净<br>
　所有诸漏尽　　不复受后有　<br>
<br>
娑多耆利说偈答言<br>
<br>
　明达悉具足　　正行已清净<br>
　一切诸漏尽　　无复后生有　<br>
<br>
醯魔波低复说偈言<br>
<br>
　牟尼善心具　　及身口业迹<br>
　明行悉成就　　故赞叹其法　<br>
<br>
娑多耆利说偈答言<br>
<br>
　牟尼善心具　　及身口业迹<br>
　明行悉成就　　赞叹于其法　<br>
<br>
醯魔波低复说偈言<br>
<br>
　伊尼延鹿[跳-兆+專]　　仙人之胜相<br>
　少食舍身贪　　牟尼处林禅<br>
　汝今当共行　　敬礼彼瞿昙　<br>
<br>
时。有百千鬼神眷属围绕。娑多耆利．醯魔波低速至佛前礼拜供养。整衣服。偏袒右肩。合掌敬礼。而说偈言<br>
<br>
　伊尼延鹿[跳-兆+專]　　仙人之胜相<br>
　少食无贪嗜　　牟尼乐林禅<br>
　我等今故来　　请问于瞿昙<br>
　师子独游步　　大龙无恐畏<br>
　今故来请问　　牟尼愿决疑<br>
　云何得出苦　　云何苦解脱<br>
　唯愿说解脱　　苦于何所灭　<br>
<br>
尔时。世尊说偈答言<br>
<br>
　世五欲功德　　及说第六意<br>
　于彼欲无贪　　解脱一切苦<br>
　如是从苦出　　如是解脱苦<br>
　今答汝所问　　苦从此而灭　<br>
<br>
娑多耆利．醯魔波低复说偈问佛<br>
<br>
　泉从何转还　　恶道何不转<br>
　世间诸苦乐　　于何而灭尽　<br>
<br>
尔时。世尊说偈答言<br>
<br>
　眼耳鼻舌身　　及以意入处<br>
　于彼名及色　　永灭尽无余<br>
　于彼泉转还　　于彼道不转<br>
　于彼苦及乐　　得无余灭尽　<br>
<br>
娑多耆利．醯魔波低复说偈问佛<br>
<br>
　世间几法起　　几法世和合<br>
　几法取受世　　几法令世灭　<br>
<br>
尔时。世尊说偈答言<br>
<br>
　六法起世间　　六法世和合<br>
　六法取受世　　六法世损灭　<br>
<br>
娑多耆利．醯魔波低复说偈问<br>
<br>
　云何度诸流　　日夜勤方便<br>
　无攀无住处　　而不溺深渊　<br>
<br>
尔时。世尊说偈答言<br>
<br>
　一切戒具足　　智慧善正受<br>
　如思惟系念　　是能度深渊<br>
　不乐诸欲想　　亦超色诸结<br>
　无攀无住处　　不溺于深渊　<br>
<br>
娑多耆利．醯魔波低复说偈问佛<br>
<br>
　何法度诸流　　以何度大海<br>
　云何舍离苦　　云何得清净　<br>
<br>
尔时。世尊说偈答言<br>
<br>
　正信度河流　　不放逸度海<br>
　精进能断苦　　智慧得清净　<br>
<br>
尔时。世尊复说偈言<br>
<br>
　汝可更问余　　沙门梵志法<br>
　真实施调伏　　除此更无法　<br>
<br>
醯魔波低复说偈言<br>
<br>
　更余何所问　　沙门梵志法<br>
　大精进今日　　已具善开导<br>
　我今当报彼　　娑多耆利恩<br>
　能以导御师　　告语于我等<br>
　我当诣村村　　家家而随佛<br>
　承事礼供养　　从佛闻正法<br>
　此百千鬼神　　悉合掌恭敬<br>
　一切归依佛　　牟尼之大师<br>
　得无上之名　　必见真实义<br>
　成就大智慧　　于欲不染着<br>
　慧者当观察　　救护世间者<br>
　得贤圣道迹　　是则大仙人　<br>
<br>
佛说是经已。娑多耆利．醯魔波低及诸眷族五百鬼神闻佛所说。皆大欢喜。随喜礼佛而去<br>
<br>
　　（一三三○）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。尊者舍利弗．尊者大目揵连住耆阇崛山中<br>
<br>
时。尊者舍利弗新剃须发。时。有伽吒及优波伽吒鬼。优波伽吒鬼见尊者舍利弗新剃须发。语伽吒鬼言。我今当往打彼沙门头<br>
<br>
伽吒鬼言。汝优波伽吒。莫作是语。此沙门大德大力。汝莫长夜得大不饶益苦。如是再三说<br>
<br>
时。优波伽吒鬼再三不用伽吒鬼语。即以手打尊者舍利弗头。打已。寻自唤言。烧我。伽吒。煮我。伽吒。再三唤已。陷入地中。堕阿毗地狱<br>
<br>
尊者大目揵连闻尊者舍利弗为鬼所打声已。即往诣尊者舍利弗所。问尊者舍利弗言。云何。尊者。苦痛可忍不<br>
<br>
尊者舍利弗答言。尊者大目揵连。虽复苦痛。意能堪忍。不至大苦<br>
<br>
尊者大目揵连语尊者舍利弗言。奇哉。尊者舍利弗。真为大德大力。此鬼若以手打耆阇崛山者。能令碎如糠糟。况复打人而不苦痛<br>
<br>
尔时。尊者舍利弗语尊者大目揵连。我实不大苦痛<br>
<br>
时。尊者舍利弗．大目揵连共相慰劳<br>
<br>
时。世尊以天耳闻其语声。闻已。即说偈言<br>
<br>
　其心如刚石　　坚住不倾动<br>
　染着心已离　　嗔者不反报<br>
　若如此修心　　何有苦痛忧　<br>
<br>
佛说此经已。诸比丘闻佛所说。欢喜奉行<br>
<br>
　　（一三三一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有众多比丘于拘萨罗国人间游行。住一林中夏安居。彼林中有天神住。知十五日诸比丘受岁。极生忧戚<br>
<br>
有余天神语彼天神言。汝何卒生愁忧苦恼。汝当欢喜诸比丘持戒清净。今日受岁<br>
<br>
林中天神答言。我知比丘今日受岁。不同无羞外道受岁。然精进比丘受岁。持衣钵。明日至余处去。此林当空<br>
<br>
比丘去后。林中天神而说偈言<br>
<br>
　今我心不乐　　但见空林树<br>
　清净心说法　　多闻诸比丘<br>
　瞿昙之弟子　　今悉何处去　<br>
<br>
时。有异天子而说偈言<br>
<br>
　有至摩伽陀　　有至拘萨罗<br>
　亦至金刚地　　处处修远离<br>
　犹如野禽兽　　随所乐而游　<br>
<br>
　　（一三三二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。有异比丘在拘萨罗国人间。止住一林中。入昼正受。身体疲极。夜则睡眠<br>
<br>
时。彼林中止住天神作是念。此非比丘法。于空林中入昼正受。夜着睡眠。我今当往觉悟之<br>
<br>
尔时。天神往至比丘前。而说偈言<br>
<br>
　比丘汝起起　　何以着睡眠<br>
　睡眠有何利　　病时何不眠<br>
　利刺刺身时　　云何得睡眠<br>
　汝本舍非家　　出家之所欲<br>
　当如本所欲　　日夜求增进<br>
　莫得堕睡眠　　令心不自在<br>
　无常不恒欲　　迷醉于愚夫<br>
　余人悉被缚　　汝今已解脱<br>
　正信而出家　　何以着睡眠<br>
　已调伏贪欲　　其心得解脱<br>
　具足胜妙智　　出家何故眠<br>
　勤精进正受　　常修坚固力<br>
　专求般涅槃　　云何而睡眠<br>
　起明断无明　　灭尽诸有漏<br>
　调彼后边身　　云何着睡眠　<br>
<br>
时。彼天神说是偈时。彼比丘闻其所说。专精思惟。得阿罗汉<br>
<br>
　　（一三三三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗住林中。入昼正受。心起不善觉。依于恶贪<br>
<br>
时。彼林中住止天神作是念。非比丘法。止住林中。入昼正受。心生不善觉。依于恶贪。我今当往开悟之<br>
<br>
时。彼天神即说偈言<br>
<br>
　其心欲远离　　正于空闲林<br>
　放心随外缘　　乱想而流驰<br>
　调伏乐世心　　常乐心解脱<br>
　当舍不乐心　　执受安乐住<br>
　思非于正念　　莫着我我所<br>
　如以尘头染　　是着极难遣<br>
　莫令染乐着　　欲心所浊乱<br>
　如释君驰象　　奋迅去尘秽<br>
　比丘于自身　　正念除尘垢<br>
　尘者谓贪欲　　非世间尘土<br>
　黠慧明智者　　当悟彼诸尘<br>
　于如来法律　　持心莫放逸<br>
　尘垢谓嗔恚　　非世间尘土<br>
　黠慧明智者　　当悟彼诸尘<br>
　于如来法律　　持心莫放逸<br>
　尘垢谓愚痴　　非世间尘土<br>
　明智黠慧者　　当舍彼诸尘<br>
　于如来法律　　持心莫放逸　<br>
<br>
时。彼天神说是偈已。彼比丘闻其所说。专精思惟。断诸烦恼心。得阿罗汉<br>
<br>
　　（一三三四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。入昼正受。起不正思惟<br>
<br>
时。彼林中止住天神作是念。此非比丘法。止住林中。入昼正受。而起不正思惟。我今当往方便善觉悟之<br>
<br>
时。彼天神而说偈言<br>
<br>
　何不正思惟　　觉观所寝食<br>
　当舍不正念　　专修于正受<br>
　遵崇佛法僧　　及自持净戒<br>
　常生随喜心　　喜乐转胜进<br>
　以心欢喜故　　速究竟苦边　<br>
<br>
时。彼天神说偈劝发已。彼比丘专精思惟。尽诸烦恼。得阿罗汉<br>
<br>
　　（一三三五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘于拘萨罗人间。住一林中。入昼正受。时。彼比丘日中时。不乐心生。而说偈言<br>
<br>
　于此日中时　　众鸟悉静默<br>
　空野忽有声　　令我心恐怖　<br>
<br>
时。彼林中住止天神而说偈言<br>
<br>
　于今日中时　　众鸟悉寂静<br>
　空野忽有声　　应汝不乐心<br>
　汝当舍不乐　　专乐修正受　<br>
<br>
时。彼天子说偈觉悟彼比丘已。时。彼比丘专精思惟。舍除烦恼。得阿罗汉<br>
<br>
　　（一三三六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。尊者阿那律陀在拘萨罗人间。住一林中<br>
<br>
时。有天神名阇邻尼。是尊者阿那律陀本善知识。往诣尊者阿那律陀所。到阿那律所。说偈言<br>
<br>
　汝今可发愿　　愿还生本处<br>
　三十三天上　　五欲乐悉备<br>
　百种诸音乐　　常以自欢娱<br>
　每至睡眠时　　音乐以觉悟<br>
　诸天玉女众　　昼夜侍左右　<br>
<br>
尊者阿那律陀说偈答言<br>
<br>
　诸天玉女众　　此皆大苦聚<br>
　以彼颠倒想　　系著有身见<br>
　诸求生彼者　　斯亦是大苦<br>
　阇邻尼当知　　我不愿生彼<br>
　生死已永尽　　不受后有故　<br>
<br>
尊者阿那律说是语时。阇邻尼天子闻尊者阿那律所说。欢喜随喜。即没不现<br>
<br>
　　（一三三七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有比丘在拘萨罗人间。林中止住。勤诵经．勤讲说。精勤思惟。得阿罗汉果。证已。不复精勤诵说<br>
<br>
时。有天神。止彼林中者。而说偈言<br>
<br>
　比丘汝先时　　昼夜勤诵习<br>
　常为诸比丘　　共论决定义<br>
　汝今于法句　　寂然无所说<br>
　不与诸比丘　　共论决定义　<br>
<br>
时。彼比丘说偈答言<br>
<br>
　本未应离欲　　心常乐法句<br>
　既离欲相应　　诵说事已毕<br>
　先知道已备　　用闻见道为<br>
　世间诸闻见　　无知悉放舍　<br>
<br>
时。彼天神闻比丘所说。欢喜随喜。即没不现<br>
<br>
　　（一三三八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。止一林中。时。彼比丘有眼患。受师教。应嗅钵昙摩花。时。彼比丘受师教已。往至钵昙摩池侧。于池岸边。迎风而坐。随风嗅香<br>
<br>
时。有天神。主此池者。语比丘言。何以盗华。汝今便是盗香贼也<br>
<br>
尔时。比丘说偈答言<br>
<br>
　不坏亦不夺　　远住随嗅香<br>
　汝今何故言　　我是盗香贼　<br>
<br>
尔时。天神复说偈言<br>
<br>
　不求而不舍　　世间名为贼<br>
　汝今人不与　　而自一向取<br>
　是则名世间　　真实盗香贼　<br>
<br>
时。有一士夫取彼藕根。重负而去<br>
<br>
尔时。比丘为彼天神而说偈言<br>
<br>
　如今彼士夫　　断截分陀利<br>
　拔根重负去　　便是奸狡人<br>
　汝何故不遮　　而言我盗香　<br>
<br>
时。彼天神说偈答言<br>
<br>
　狂乱奸狡人　　犹如乳母衣<br>
　何足加其言　　宜堪与汝语<br>
　袈裟污不现　　黑衣墨不污<br>
　奸狡凶恶人　　世间不与语<br>
　蝇脚污素帛　　明者小过现<br>
　如墨点珂贝　　虽小悉皆现<br>
　常从彼求净　　无结离烦恼<br>
　如毛发之恶　　人见如泰山　<br>
<br>
时。彼比丘复说偈言<br>
<br>
　善哉善哉说　　以义安慰我<br>
　汝可常为我　　数数说斯偈　<br>
<br>
时。彼天神复说偈言<br>
<br>
　我非汝买奴　　亦非人与汝<br>
　何为常随汝　　数数相告语<br>
　汝今自当知　　彼彼饶益事　<br>
<br>
时。彼天子说是偈已。彼比丘闻其所说。欢喜随喜。从座起去。独一静处。专精思惟。断诸烦恼。得阿罗汉<br>
<br>
　　（一三三九）<br>
<br>
如是我闻<br>
<br>
一时。佛住王舍城迦兰陀竹园<br>
<br>
尔时。尊者十力迦叶住王舍城仙人窟中。时。有猎师名曰尺只。去十力迦叶不远。张网捕鹿。尔时。十力迦叶为彼猎师哀愍说法。时。彼猎师不解所说。时。十力迦叶即以神力。指端火然。彼犹不悟<br>
<br>
尔时。仙人窟中住止天神而说偈言<br>
<br>
　深山中猎师　　少智盲无目<br>
　何为非时说　　薄德无辩慧<br>
　所闻亦不解　　明中亦无见<br>
　于诸善胜法　　愚痴莫能了<br>
　正使烧十指　　彼终不见谛　<br>
<br>
时。彼天神说是偈已。尊者十力迦叶即默然住<br>
<br>
　　（一三四○）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有尊者金刚子。住巴连弗邑一处林中。时。巴连弗邑人民夏四月过。作憍牟尼大会<br>
<br>
时。尊者金刚子闻世间大会。生不乐心。而说偈言<br>
<br>
　独一处空林　　犹如弃枯木<br>
　夏时四月满　　世间乐庄严<br>
　普观诸世间　　其苦无过我　<br>
<br>
尔时。林中住止天神即说偈言<br>
<br>
　独一处空林　　犹如弃枯木<br>
　为三十三天　　心常所愿乐<br>
　犹如地狱中　　仰思生人道　<br>
<br>
时。金刚子为彼天神所劝发已。专精思惟。断诸烦恼。得阿罗汉<br>
<br>
　　（一三四一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。唯好乐持戒。不能增长上进功德<br>
<br>
时。彼林中止住天神作是念。此非比丘法。住于林中。唯乐持戒。不能增修上进功德。今我当作方便而发悟之。即说偈言<br>
<br>
　非一向持戒　　及修习多闻<br>
　独静禅三昧　　闲居修远离<br>
　比丘偏倚息　　终不得漏尽<br>
　平等正觉乐　　远非凡夫辈　<br>
<br>
时。彼比丘天神劝进已。专精思惟。断诸烦恼。得阿罗汉<br>
<br>
　　（一三四二）<br>
<br>
如是我闻<br>
<br>
一时。佛住舍卫国祇树给孤独园<br>
<br>
有尊者那迦达多在拘萨罗人间。住一林中。有在家．出家常相亲近<br>
<br>
时。彼林中止住天神作是念。此非比丘法。住于林中。与诸在家．出家周旋亲数。我今当往方便发悟。而说偈言<br>
<br>
　比丘旦早出　　迫暮而还林<br>
　道俗相习近　　苦乐必同安<br>
　恐起家放逸　　而随魔自在　<br>
<br>
时。那迦达多比丘为彼天神如是．如是开觉已。如是．如是专精思惟。断诸烦恼。得阿罗汉<br>
<br>
　　（一三四三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有众多比丘在拘萨罗人间。住一林中。言语嬉戏。终日散乱。心不得定。纵诸根门。驰骋六境<br>
<br>
时。彼林中止住天神见是比丘不摄威仪。心不欣悦。而说偈言<br>
<br>
　此先有瞿昙　　正命弟子众<br>
　无常心乞食　　无常受床卧<br>
　观世无常故　　得究竟苦边<br>
　今有难养众　　沙门所居止<br>
　处处求饮食　　遍游于他家<br>
　望财而出家　　无真沙门欲<br>
　垂着僧伽梨　　如老牛曳尾　<br>
<br>
尔时。比丘语天神言。汝欲厌我耶<br>
<br>
时。彼天神复说偈言<br>
<br>
　不指其名姓　　不非称其人<br>
　而总向彼众　　说其不善者<br>
　疏漏相现者　　方便说其过<br>
　勤修精进者　　归依恭敬礼　<br>
<br>
彼诸比丘为天神劝发已。专精思惟。断诸烦恼。得阿罗汉<br>
<br>
　　（一三四四）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有异比丘在拘萨罗人间。住一林中。时。彼比丘与长者妇女嬉戏。起恶名声<br>
<br>
时。彼比丘作是念。我今不类。共他妇女起恶名声。我今欲于此林中自杀<br>
<br>
时。彼林中止住天神作是思念。不善不类。此比丘不坏．无过。而于林中欲自杀身。我今当作方便开悟<br>
<br>
时。彼天神化作长者女身。语比丘言。于诸巷路四衢道中。世间诸人为我及汝起恶名声。言我与汝共相习近。作不正事。已有恶名。今可还俗。共相娱乐<br>
<br>
比丘答言。以彼里巷四衢道中。为我与汝起恶名声。共相习近。为不正事。我今且自杀身<br>
<br>
时。彼天神还复天身。而说偈言<br>
<br>
　虽闻多恶名　　苦行者忍之<br>
　不应苦自苦　　亦不应起恼<br>
　闻声恐怖者　　是则林中兽<br>
　是轻躁众生　　不成出家法<br>
　仁者当堪耐　　不中住恶声<br>
　执心坚住者　　是则出家法<br>
　不由他人语　　令汝成劫贼<br>
　亦不由他语　　令汝得罗汉<br>
　如汝自知已　　诸天亦复知　<br>
<br>
尔时。比丘为彼天神所开悟已。专精思惟。断除烦恼。得阿罗汉<br>
<br>
　　（一三四五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有尊者见多比丘在拘萨罗人间。住一林中。着粪扫衣。时。梵天王与七百梵天乘其宫殿。来诣尊者见多比丘所。恭敬礼事<br>
<br>
时。有天神。住彼林中者。而说偈言<br>
<br>
　观彼寂诸根　　能感善供养<br>
　具足三明达　　得不倾动法<br>
　度一切方便　　少事粪扫衣<br>
　七百梵天子　　乘宫来奉诣<br>
　见生死有边　　今礼度有岸　<br>
<br>
时。彼天神说偈赞叹见多比丘已。即没不现<br>
<br>
　　（一三四六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。时。彼比丘身体疲极。夜着睡眠<br>
<br>
时。有天神。住彼林中者。而觉悟之。即说偈言<br>
<br>
　可起起比丘　　何故着睡眠<br>
　睡眠有何义　　修禅莫睡眠　<br>
<br>
时。彼比丘说偈答言<br>
<br>
　不肯当云何　　懈怠少方便<br>
　缘尽四体羸　　夜则着睡眠　<br>
<br>
时。彼天神复说偈言<br>
<br>
　且汝当执守　　勿声而大呼<br>
　汝已得修闲　　莫令其退没　<br>
<br>
时。彼比丘说偈答言<br>
<br>
　我当用汝语　　精勤修方便<br>
　不为彼睡眠　　数数覆其心　<br>
<br>
时。彼天神如是．如是觉悟彼比丘。时。彼比丘专精方便。断诸烦恼。得阿罗汉。时。彼天神复说偈言<br>
<br>
　汝岂能自起　　专精勤方便<br>
　不为众魔军　　厌汝令睡眠　<br>
<br>
时。彼比丘说偈答言<br>
<br>
　从今当七夜　　常坐正思惟<br>
　其身生喜乐　　无一处不满<br>
　初夜观宿命　　中夜天眼净<br>
　后夜除无明　　见众生苦乐<br>
　上中下形类　　善色及恶色<br>
　知何业因缘　　而受斯果报<br>
　若士夫所作　　所作还自见<br>
　善者见其善　　恶者自见恶　<br>
<br>
时。彼天神复说偈言<br>
<br>
　我知先一切　　比丘十四人<br>
　皆是须陀洹　　悉得禅正受<br>
　来到此林中　　当得阿罗汉<br>
　见汝一懈怠　　仰卧着睡眠<br>
　莫令住凡夫　　故方便觉悟　<br>
<br>
尔时。比丘复说偈言<br>
<br>
　善哉汝天神　　以义安慰我<br>
　至诚见开觉　　令我尽诸漏　<br>
<br>
时。彼天神复说偈言<br>
<br>
　比丘应如是　　信非家出家<br>
　抱愚而出家　　逮得见清净<br>
　我今摄受法　　当尽寿命思<br>
　若汝疾病时　　我当与良药　<br>
<br>
时。彼天神说是偈已。即没不现<br>
<br>
　　（一三四七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。尊者舍利弗在拘萨罗人间。依一聚落。止住田侧。时。尊者舍利弗于晨朝时着衣持钵。入村乞食<br>
<br>
时。有一尼揵子饮酒狂醉。持一瓶酒从聚落出。见尊者舍利弗。而说偈言<br>
<br>
　米膏熏我身　　持米膏一瓶<br>
　山地草树木　　视之一金色　<br>
<br>
尔时。尊者舍利弗作是念。作此恶声。是恶邪物。而说是偈。我岂不能以偈答之。时。尊者舍利弗即说偈言<br>
<br>
　无想味所熏　　持空三昧瓶<br>
　山地草树木　　视之如涕唾　<br>
<br>
　　（一三四八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。得他心智。烦恼有余。去林不远有井。有饮野干罐拘钩颈<br>
<br>
时。彼野干作诸方便求脱。而自念言。天遂欲明。田夫或出。当恐怖我。汝汲水罐怖我已久。可令我脱<br>
<br>
时。彼比丘知彼野干心之所念。而说偈言<br>
<br>
　如来慧日出　　离林说空法<br>
　心久恐怖我　　今可放令去　<br>
<br>
时。彼比丘自教授已。一切结尽。得阿罗汉<br>
<br>
　　（一三四九）<br>
<br>
如是我闻<br>
<br>
一时。佛在拘萨罗国人间游行。住一林中<br>
<br>
时。有天神。依彼林者。见佛行迹。低头谛观。修于佛念。时。有优楼鸟住于道中。行欲蹈佛足迹<br>
<br>
尔时。天神即说偈言<br>
<br>
　汝今优楼鸟　　团目栖树间<br>
　莫乱如来迹　　坏我念佛境　<br>
<br>
时。彼天神说此偈已。默然念佛<br>
<br>
　　（一三五○）<br>
<br>
如是我闻<br>
<br>
一时。佛在拘萨罗人间。住一林中。依波吒利树下住止<br>
<br>
时。有天神依彼林中住。即说偈言<br>
<br>
　今日风卒起　　吹波吒利树<br>
　落波吒利花　　供养于如来　<br>
<br>
时。彼天神说偈已。默然而住<br>
<br>
　　（一三五一）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有众多比丘住支提山侧。皆是阿练若比丘。着粪扫衣。常行乞食<br>
<br>
时。山神。依彼山住者。而说偈言<br>
<br>
　孔雀文绣身　　处鞞提醯山<br>
　随时出妙声　　觉乞食比丘<br>
　孔雀文绣身　　处鞞提醯山<br>
　随时出妙声　　觉粪扫衣者<br>
　孔雀文绣身　　处鞞提醯山<br>
　随时出妙声　　觉依树坐者　<br>
<br>
时。彼天神说此偈已。即默然住<br>
<br>
　　（一三五二）<br>
<br>
如是我闻<br>
<br>
一时。佛住王舍城迦兰陀竹园<br>
<br>
时。有众多比丘住支提山。一切皆修阿练若行。着粪扫衣。常行乞食。尔时。那娑佉多河岸崩。杀三营事比丘<br>
<br>
时。支提山住天神而说偈言<br>
<br>
　乞食阿兰若　　慎莫营造立<br>
　不见佉多河　　傍岸卒崩倒<br>
　压杀彼造立　　营事三比丘<br>
　粪扫衣比丘　　慎莫营造立<br>
　不见佉多河　　傍岸卒崩倒<br>
　压杀彼造立　　营事三比丘<br>
　依树下比丘　　慎莫营造立<br>
　不见佉多河　　傍岸卒崩倒<br>
　压杀彼造立　　营事三比丘　<br>
<br>
时。彼天神说此偈已。即默然住<br>
<br>
　　（一三五三）<br>
<br>
如是我闻<br>
<br>
一时。佛住迦兰陀竹园<br>
<br>
时。有异比丘住频陀山<br>
<br>
尔时。山林大火卒起。举山洞然。时。有俗人而说偈言<br>
<br>
　今此频陀山　　大火洞炽然<br>
　焚烧彼竹林　　亦烧竹苑实　<br>
<br>
时。彼比丘作是念。今彼俗人能说此偈。我今何不说偈答之。即说偈言<br>
<br>
　一切有炽然　　无慧能救灭<br>
　焚烧诸受欲　　亦烧不作苦　<br>
<br>
时。彼比丘说此偈已。默然而住<br>
<br>
　　（一三五四）<br>
<br>
如是我闻<br>
<br>
一时。佛住迦兰陀竹园<br>
<br>
时。有异比丘在恒河侧。住一林中<br>
<br>
时。有一族姓女。常为舅姑所责。至恒水岸边。而说偈言<br>
<br>
　恒水我今欲　　随流徐入海<br>
　不复令舅姑　　数数见嫌责　<br>
<br>
时。彼比丘见族姓女。闻其说偈。作是念。彼族姓女尚能说偈。我今何为不说偈答耶。即说偈言<br>
<br>
　净信我今欲　　随彼八圣水<br>
　徐流入涅槃　　不见魔自在　<br>
<br>
时。彼比丘说此偈已。默然而住<br>
<br>
　　（一三五五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。去林不远。有种瓜田<br>
<br>
时。有盗者夜偷其瓜。见月欲出。而说偈言<br>
<br>
　明月汝莫出　　待我断其瓜<br>
　我持瓜去已　　任汝现不现　<br>
<br>
时。彼比丘作是念。彼盗瓜者尚能说偈。我岂不能说偈答耶。即说偈言<br>
<br>
　恶魔汝莫出　　待我断烦恼<br>
　断彼烦恼已　　任汝出不出　<br>
<br>
时。彼比丘说此偈已。默然而住<br>
<br>
　　（一三五六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中<br>
<br>
时。有沙弥而说偈言<br>
<br>
　云何名为常　　乞食则为常<br>
　云何为无常　　僧食为无常<br>
　云何名为直　　唯因陀罗幢<br>
　云何名为曲　　曲者唯见钩　<br>
<br>
时。彼比丘作是念。此沙弥能说斯偈。我今何不说偈而答。即说偈言<br>
<br>
　云何名为常　　常者唯涅槃<br>
　云何为无常　　谓诸有为法<br>
　云何名为直　　谓圣八正道<br>
　云何名为曲　　曲者唯恶径　<br>
<br>
时。彼比丘说此偈已。默然而住<br>
<br>
　　（一三五七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有舍利弗弟子。服药已。寻即食粥<br>
<br>
时。尊者舍利弗到瓦师舍。从乞瓦瓯。时。彼瓦师即说偈言<br>
<br>
　云何得名胜　　而不施一钱<br>
　云何胜实德　　于财无所减　<br>
<br>
尔时。舍利弗说偈答言<br>
<br>
　若不食肉者　　而施彼以肉<br>
　诸修梵行者　　施之以女色<br>
　不坐高床者　　施以高广床<br>
　于彼临行者　　施以息止处<br>
　如是等施与　　于财不损减<br>
　是则有名誉　　而不舍一钱<br>
　实德名称流　　于财无所减　<br>
<br>
时。彼瓦师复说偈言<br>
<br>
　汝今舍利弗　　所说实为善<br>
　今施汝百瓯　　非余亦不得　<br>
<br>
尊者舍利弗说偈答言<br>
<br>
　彼三十三天　　炎魔兜率陀<br>
　化乐诸天人　　及他化自在<br>
　瓦钵信以得　　而汝不生信　<br>
<br>
尊者舍利弗说此偈已。于瓦师舍默然出去<br>
<br>
　　（一三五八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中<br>
<br>
时。有贫士夫在于林侧。作如是悕望思惟。而说偈言<br>
<br>
　若得猪一头　　美酒满一瓶<br>
　盛持瓯一枚　　人数数持与<br>
　若得如是者　　当复何所忧　<br>
<br>
时。彼比丘作是念。此贫士夫尚能说偈。我今何以不说。即说偈言<br>
<br>
　若得佛法僧　　比丘善说法<br>
　我不病常闻　　不畏众魔怨　<br>
<br>
时。彼比丘说此偈已。默然而住<br>
<br>
　　（一三五九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中<br>
<br>
时。彼比丘作如是思惟。若得好劫贝。长七肘。广二肘。作衣已。乐修善法<br>
<br>
时。有天神。依彼林者。作是念。此非比丘法。住于林中。作是思惟。悕望好衣<br>
<br>
时。天神化作全身骨锁。于彼比丘前舞。而说偈言<br>
<br>
　比丘思劫贝　　七肘广六尺<br>
　昼则如是想　　知夜何所思　<br>
<br>
时。彼比丘即生恐怖。其身战悚。而说偈言<br>
<br>
　止止不须[疊*毛]　　今着粪扫衣<br>
　昼见骨锁舞　　知夜复何见　<br>
<br>
时。彼比丘心惊怖已。即正思惟。专精修习。断诸烦恼。得阿罗汉<br>
<br>
　　（一三六○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住一林中。得阿罗汉。诸漏已尽。所作已作。已舍重担。断诸有结。正智心善解脱<br>
<br>
时。有一女人于夜闇中。天时微雨。电光睒照。于林中过。欲诣他男子。倒深泥中。环钏断坏。华璎散落。时。彼女人而说偈言<br>
<br>
　头发悉散解　　花璎落深泥<br>
　镮钏悉破坏　　丈夫何所著　<br>
<br>
时。彼比丘作是念。女人尚能说偈。我岂不能说偈答之<br>
<br>
　烦恼悉断坏　　度生死淤泥<br>
　着缠悉散落　　十方尊见我　<br>
<br>
时。彼比丘说偈已。即默然而住<br>
<br>
　　（一三六一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有异比丘在拘萨罗人间。住于河侧一林树间<br>
<br>
时。有丈夫与妇相随。度河住于岸边。弹琴嬉戏。而说偈言<br>
<br>
　爱念而放逸　　逍遥青树间<br>
　流水流且清　　琴声极和美<br>
　春气调适游　　快乐何是过　<br>
<br>
时。彼比丘作是念。彼士夫尚能说偈。我岂不能说偈答之<br>
<br>
　受持清净戒　　爱念等正觉<br>
　沐浴三解脱　　善以极清凉<br>
　人道具庄严　　快乐岂过是　<br>
<br>
时。彼比丘说此偈已。即默然而住<br>
<br>
　　（一三六二）<br>
<br>
如是我闻<br>
<br>
一时佛住舍卫国祇树给孤独园<br>
<br>
时。有异比丘在拘萨罗人间。住一林中<br>
<br>
时。有天神见诸鸽鸟而说偈言<br>
<br>
　鸽鸟当积聚　　胡麻米粟等<br>
　于山顶树上　　高显作巢窟<br>
　若当天雨时　　安极饮食宿　<br>
<br>
时。彼比丘作是念。彼亦觉悟我。即说偈言<br>
<br>
　凡夫积善法　　恭敬于三宝<br>
　身坏命终时　　资神心安乐　<br>
<br>
时。彼比丘说此偈已。以即觉悟。专精思惟。除诸烦恼。得阿罗汉。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>