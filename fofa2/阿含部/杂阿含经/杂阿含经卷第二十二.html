<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>杂阿含经卷第二十二<br>
<br>
　　　　宋天竺三藏求那跋陀罗译<br>
<br>
　　（五七六）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈白佛<br>
<br>
　不处难陀林　　终不得快乐<br>
　忉利天宫中　　得天帝名称　<br>
<br>
尔时。世尊说偈答言<br>
<br>
　童蒙汝何知　　阿罗汉所说<br>
　一切行无常　　是则生灭法<br>
　生者既复灭　　俱寂灭为乐　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五七七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子即说偈言<br>
<br>
　断一切钩锁　　牟尼无有家<br>
　沙门着教化　　我不说善哉　<br>
<br>
尔时。世尊说偈答言<br>
<br>
　一切众生类　　悉共相缠缚<br>
　其有智慧者　　孰能不愍伤<br>
　善逝哀愍故　　常教授众生<br>
　哀愍众生者　　是法之所应　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。即没不现<br>
<br>
　　（五七八）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　常习惭愧心　　此人时时有<br>
　能远离诸恶　　如顾鞭良马　<br>
<br>
尔时。世尊说偈答言<br>
<br>
　常习惭愧心　　此人实希有<br>
　能远离诸恶　　如顾鞭良马　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖悉过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五七九）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　不习近正法　　乐着诸邪见<br>
　睡眠不自觉　　长劫心能悟　<br>
<br>
尔时。世尊说偈答言<br>
<br>
　专修于正法　　远离不善业<br>
　是漏尽罗汉　　崄恶世平等　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖悉过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八○）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　以法善调伏　　不随于诸见<br>
　虽复着睡眠　　则能随时悟　<br>
<br>
尔时。世尊说偈答言<br>
<br>
　若以法调伏　　不随余异见<br>
　无知已究竟　　能度世恩爱　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八一）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　若罗汉比丘　　自所作已作<br>
　一切诸漏尽　　持此后边身<br>
　记说言有我　　及说我所不　<br>
<br>
尔时。世尊即说偈答<br>
<br>
　若罗汉比丘　　自所作已作<br>
　一切诸漏尽　　持此后边身<br>
　正复说有我　　我所亦无咎　<br>
<br>
时。彼天子复说偈言<br>
<br>
　若罗汉比丘　　自所作已作<br>
　一切漏已尽　　持此最后身<br>
　心依于我慢　　而说言有我<br>
　及说于我所　　有如是说不　<br>
<br>
尔时。世尊说偈答言<br>
<br>
　已离于我慢　　无复我慢心<br>
　超越我我所　　我说为漏尽<br>
　于彼我我所　　心已永不着<br>
　善解世名字　　平等假名说　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八二）<br>
<br>
如是我闻<br>
<br>
一时。佛在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈白佛<br>
<br>
　若罗汉比丘　　漏尽持后身<br>
　颇说言有我　　及说我所不　<br>
<br>
尔时。世尊说偈答言<br>
<br>
　若罗汉比丘　　漏尽持后身<br>
　亦说言有我　　及说有我所　<br>
<br>
时。彼天子复说偈言<br>
<br>
　若罗汉比丘　　自所作已作<br>
　已尽诸有漏　　唯持最后身<br>
　何言说有我　　说何是我所　<br>
<br>
尔时。世尊说偈答言<br>
<br>
　若罗汉比丘　　自所作已作<br>
　一切诸漏尽　　唯持最后身<br>
　说我漏已尽　　亦不着我所<br>
　善解世名字　　平等假名说　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。罗睺罗阿修罗王障月天子。时。诸月天子悉皆恐怖。来诣佛所。稽首佛足。退住一面。说偈叹佛<br>
<br>
　今礼最胜觉　　能脱一切障<br>
　我今遭苦恼　　是故来归依<br>
　我等月天子　　归依于善逝<br>
　佛哀愍世间　　愿解阿修罗　<br>
<br>
尔时。世尊说偈答言<br>
<br>
　破坏诸闇冥　　光明照虚空<br>
　今毗卢遮那　　清净光明显<br>
　罗睺避虚空　　速放飞兔像<br>
　罗睺阿修罗　　即舍月而还<br>
　举体悉流污　　战怖不自安<br>
　神昏志迷乱　　犹如重病人　<br>
<br>
时。有阿修罗名曰婆稚。见罗睺罗阿修罗疾舍月还。便说偈言<br>
<br>
　罗睺阿修罗　　舍月一何速<br>
　神体悉流污　　犹如重病人　<br>
<br>
罗睺阿修罗说偈答言<br>
<br>
　瞿昙说咒偈　　不速舍月者<br>
　或头破七分　　受诸邻死苦　<br>
<br>
婆稚阿修罗复说偈言<br>
<br>
　佛兴未曾有　　安隐于世间<br>
　说咒偈能令　　罗睺罗舍月　<br>
<br>
佛说此经已。时。月天子闻佛所说。欢喜随喜。作礼而去<br>
<br>
　　（五八四）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　为有族本不　　有转生族耶<br>
　有俱相属无　　云何解于缚　<br>
<br>
尔时。世尊说偈答言<br>
<br>
　我无有族本　　亦无转生族<br>
　俱相属永断　　解脱一切缚　<br>
<br>
时。彼天子复说偈言<br>
<br>
　何名为族本　　云何转生族<br>
　云何俱相续　　何名为坚缚　<br>
<br>
尔时。世尊说偈答言<br>
<br>
　母为世族本　　妻名转生族<br>
　子俱是相属　　爱欲为坚缚<br>
　我无此族本　　亦无转生族<br>
　俱相属亦无　　是名脱坚缚　<br>
<br>
时。彼天子复说偈言<br>
<br>
　善哉无族本　　无生族亦善<br>
　善哉无相属　　善哉缚解脱<br>
　久见婆罗门　　逮得般涅槃<br>
　一切怨悉过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八五）<br>
<br>
如是我闻<br>
<br>
一时。佛住释氏优罗提那塔所<br>
<br>
尔时。世尊新剃须发。于后夜时结加趺坐。直身正意。系念在前。以衣覆头<br>
<br>
时。优罗提那塔边有天神住。放身光明。遍照精舍。白佛言。沙门忧耶。佛告天神。何所忘失<br>
<br>
天神复问。沙门为欢喜耶<br>
<br>
佛告天神。为何所得<br>
<br>
天神复问。沙门不忧不喜耶<br>
<br>
佛告天神。如是。如是<br>
<br>
尔时。天神即说偈言<br>
<br>
　为离诸烦恼　　为无有欢喜<br>
　云何独一住　　非不乐所坏　<br>
<br>
尔时。世尊说偈答言<br>
<br>
　我无恼解脱　　亦无有欢喜<br>
　不乐不能坏　　故独一而住　<br>
<br>
时。彼天神复说偈言<br>
<br>
　云何得无恼　　云何无欢喜<br>
　云何独一住　　非不乐所坏　<br>
<br>
尔时世尊说偈答言<br>
<br>
　烦恼生欢喜　　喜亦生烦恼<br>
　无恼亦无喜　　天神当护持　<br>
<br>
时。彼天神复说偈言<br>
<br>
　善哉无烦恼　　善哉无欢喜<br>
　善哉独一住　　不为不喜坏<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天神闻佛所说。欢喜随喜。稽首佛足。即没不现<br>
<br>
　　（五八六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色妙绝。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　犹如利剑害　　亦如头火燃<br>
　断除贪欲火　　正念求远离　<br>
<br>
尔时。世尊说偈答言<br>
<br>
　譬如利剑害　　亦如头火燃<br>
　断除于后身　　正念求远离　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子而说偈言<br>
<br>
　天女众围绕　　如毗舍脂众<br>
　痴惑丛林中　　何由而得出　<br>
<br>
尔时。世尊说偈答言<br>
<br>
　正直平等道　　离恐怖之方<br>
　乘寂默之车　　法想为密覆<br>
　惭愧为长縻　　正念为羁络<br>
　智慧善御士　　正见为前导<br>
　如是之妙乘　　男女之所乘<br>
　出生死丛林　　逮得安乐处　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　有四转九门　　充满贪欲住<br>
　深溺乌泥中　　大象云何出　<br>
<br>
尔时。世尊说偈答言<br>
<br>
　断爱喜长縻　　贪欲等诸恶<br>
　拔爱欲根本　　正向于彼处　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五八九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　赖吒槃提国　　有诸商贾客<br>
　大富足财宝　　各各竞求富<br>
　方便欲财利　　犹如然炽火<br>
　如是竞胜心　　欲贪常驰骋<br>
　云何当断贪　　息世间勤求　<br>
<br>
尔时。世尊说偈答言<br>
<br>
　舍俗出非家　　妻子及财宝<br>
　贪恚痴离欲　　罗汉尽诸漏<br>
　正智心解脱　　爱尽息方便　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五九○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。拘萨罗国有诸商人。五百乘车。共行治生。至旷野中。旷野有五百群贼在后随逐。伺便欲作劫盗。时。旷野中有一天神。止住路侧<br>
<br>
时。彼天神作是念。当往诣彼拘萨罗国诸商人所。问其义理。若彼商人喜我所问。时解说者。我当方便令其安隐。得脱贼难。若不喜我所问者。当放舍之。如余天神<br>
<br>
时。彼天神作是念已。即放身光。遍照商人车营。而说偈言<br>
<br>
　谁于觉睡眠　　谁复睡眠觉<br>
　谁有解此义　　谁能为我说　<br>
<br>
尔时。商人中有一优婆塞信佛．信法．信比丘僧。一心向佛．法．僧。归依佛．法．僧。于佛离疑。于法．僧离疑。于苦．集．灭．道离疑。见四圣谛得第一无间等果。在商人中与诸商人共为行侣。彼优婆塞于后夜时端坐思惟。系念在前。于十二因缘逆顺观察。所谓是事有故是事有。是事起故是事起。谓缘无明行。缘行识。缘识名色。缘名色六入处。缘六入处触。缘触受。缘受爱。缘爱取。缘取有。缘有生。缘生老．死．忧．悲．恼苦。如是纯大苦聚集。如是无明灭则行灭。行灭则识灭。识灭则名色灭。名色灭则六入处灭。六入处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老．死．忧．悲．恼苦灭。如是．如是纯大苦聚灭<br>
<br>
时。彼优婆塞如是思惟已。而说偈言<br>
<br>
　我于觉睡眠　　我于睡眠觉<br>
　我解知此义　　能为人记说　<br>
<br>
时。彼天神问优婆塞。云何觉睡眠。云何睡眠觉。云何能解知。云何能记说<br>
<br>
时。优婆塞说偈答言<br>
<br>
　贪欲及嗔恚　　愚痴得离欲<br>
　漏尽阿罗汉　　正智心解脱<br>
　彼则为觉悟　　我于彼睡眠<br>
　不知因生苦　　及苦因缘集<br>
　于此一切苦　　得无余灭尽<br>
　又不知正道　　等趣息苦处<br>
　斯等为常眠　　我于彼则觉<br>
　如是觉睡眠　　如是睡眠觉<br>
　如是善知义　　如是能记说　<br>
<br>
时。彼天神复说偈言<br>
<br>
　善哉觉睡眠　　善哉眠中觉<br>
　善哉解知义　　善哉能记说<br>
　久远乃今见　　诸兄弟而来<br>
　缘汝恩力故　　令诸商人众<br>
　得免于劫贼　　随道安乐去　<br>
<br>
如是。诸比丘。彼拘萨罗泽中诸商人众皆得安隐从旷野出<br>
<br>
佛说此经已。诸比丘闻佛所说。欢喜奉行<br>
<br>
　　（五九一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
尔时。世尊告诸比丘。过去世时。海洲上优婆塞至他优婆塞舍会坐。极毁呰欲。言。此欲者。虚妄不实。欺诳之法。犹如幻化。诳于婴儿。还自己舍。恣于五欲。是优婆塞舍有天神止住。时。彼天神作是念。是优婆塞不胜不类。于余优婆塞舍会坐众中极毁呰欲。言。如是欲者。虚伪不实。欺诳之法。如诳婴儿。还己舍已。自恣五欲。我今宁可发令觉悟。而说偈言<br>
<br>
　于大聚会中　　毁呰欲无常<br>
　自没于爱欲　　如牛溺深泥<br>
　我观彼会中　　诸优婆塞等<br>
　多闻明解法　　奉持于净戒<br>
　汝见彼乐法　　而说欲无常<br>
　如何自恣欲　　不断于贪爱<br>
　何故乐世间　　畜妻子眷属　<br>
<br>
时。彼天神如是．如是开觉彼优婆塞已。如是．如是彼优婆塞觉悟已。剃除须发。着袈裟衣。正信．非家．出家学道。精勤修习。尽诸有漏。得阿罗汉<br>
<br>
佛说此经已。诸比丘闻佛所说。欢喜奉行<br>
<br>
　　（五九二）<br>
<br>
如是我闻<br>
<br>
一时。佛住王舍城寒林中丘冢间<br>
<br>
时。给孤独长者有小因缘至王舍城。止宿长者舍。夜见长者告其妻子．仆使．作人言。汝等皆起。破樵然火。炊饭作[麩-夫+并]调和众味。庄严堂舍<br>
<br>
给孤独长者见已。作是念。今此长者何所为作。为嫁女娶妇耶。为请宾客．国王．大臣耶。念已。即问长者。汝何所作。为嫁女娶妇。为请宾客．国王．大臣耶<br>
<br>
时。彼长者答给孤独长者言。我不嫁女娶妇。亦不请呼国王．大臣。唯欲请佛及比丘僧。设供养耳<br>
<br>
时。给孤独长者闻未曾闻佛名字已。心大欢喜。身诸毛孔皆悉怡悦。问彼长者言。何名为佛<br>
<br>
长者答言。有沙门瞿昙。是释种子。于释种中剃除须发。着袈裟衣。正信．非家．出家学道。得阿耨多罗三藐三菩提。是名为佛<br>
<br>
给孤独长者言。云何名僧<br>
<br>
彼长者言。若婆罗门种剃除须发。着袈裟衣。信家．非家。而随佛出家。或刹利种．毗舍种．首陀罗种善男子等剃除须发。着袈裟衣。正信．非家。彼佛出家而随出家。是名为僧。今日请佛及现前僧。设诸供养<br>
<br>
给孤独长者问彼长者言。我今可得往见世尊不<br>
<br>
彼长者答言。汝且住此。我请世尊来至我舍。于此得见<br>
<br>
时。给孤独长者即于其夜至心念佛。因得睡眠。天犹未明。忽见明相。谓天已晓。欲出其舍。行向城门。至城门下。夜始二更。城门未开。王家常法。待远使命来往。至初夜尽。城门乃闭。中夜已尽。辄复开门。欲令行人早得往来<br>
<br>
尔时。给孤独长者见城门开。而作是念。定是夜过天晓门开。乘明相出于城门。出城门已。明相即灭。辄还闇冥。给孤独长者心即恐怖。身毛为竖。得无为人及非人。或奸姣人恐怖我耶。即便欲还<br>
<br>
尔时。城门侧有天神住。时。彼天神即放身光。从其城门至寒林丘塳间光明普照。告给孤独长者言。汝且前进。可得胜利。慎勿退还<br>
<br>
时。彼天神即说偈言<br>
<br>
　善良马百匹　　黄金满百斤<br>
　骡车及马车　　各各有百乘<br>
　种种诸珍奇　　重宝载其上<br>
　宿命种善根　　得如此福报<br>
　若人宗重心　　向佛行一步<br>
　十六分之一　　过前福之上　<br>
<br>
是故。长者。汝当前进。慎勿退还。即复说偈<br>
<br>
　雪山大龙象　　纯金为庄饰<br>
　巨身长大牙　　以此象施人<br>
　不及向佛福　　十六分之一　<br>
<br>
是故。长者。当速前进。得其大利。非退还也。复说偈言<br>
<br>
　金菩阇国女　　其数有百人<br>
　种种众妙宝　　璎珞具庄严<br>
　以是持施与　　不及行向佛<br>
　一步之功德　　十六分之一　<br>
<br>
是故。长者。当速前进。得其胜利。非退还也<br>
<br>
时。给孤独长者问天神言。贤者。汝是何人<br>
<br>
天神答言。我是摩头息揵大摩那婆先。是长者善知识。于尊者舍利弗．大目揵连所起信敬心。缘斯功德。今得生天。典此城门。是故告长者。但当进前。慎莫退还。前进得利。非退还也<br>
<br>
时。给孤独长者作是念。佛兴于世。非为小事。得闻正法。亦非小事。是故天神劝我令进。往见世尊。时。给孤独长者寻其光明。迳至寒林丘塳间<br>
<br>
尔时。世尊出房露地经行。给孤独长者遥见佛已。即至其前。以俗人礼法恭敬问讯。云何。世尊。安隐卧不<br>
<br>
尔时。世尊说偈答言<br>
<br>
　婆罗门涅槃　　是则常安乐<br>
　爱欲所不染　　解脱永无余<br>
　断一切希望　　调伏心炽燃<br>
　心得寂止息　　止息安隐眠　<br>
<br>
尔时。世尊将给孤独长者往入房中。就座而坐。端身系念。尔时。世尊为其说法。示教照喜已。世尊说。诸法无常。宜布施福事．持戒福事．生天福事。欲味．欲患．欲出。远离之福<br>
<br>
给孤独长者闻法．见法．得法．入法．解法。度诸疑惑。不由他信。不由他度。入正法．律。心得无畏。即从座起。正衣服。为佛作礼。右膝着地。合掌白佛言。已度。世尊。已度。善逝。我从今日尽其寿命。归佛．归法．归比丘僧。为优婆塞。证知我<br>
<br>
尔时。世尊问给孤独长者。汝名何等<br>
<br>
长者白佛。名须达多。以常给孤贫辛苦故。时人名我为给孤独<br>
<br>
世尊复问。汝居何处<br>
<br>
长者白佛言。世尊。在拘萨罗人间。城名舍卫。唯愿世尊来舍卫国。我当尽寿供养衣被．饮食．房舍．床卧．随病汤药<br>
<br>
佛问长者。舍卫国有精舍不<br>
<br>
长者白佛。无也。世尊<br>
<br>
佛告长者。汝可于彼建立精舍。令诸比丘往来宿止<br>
<br>
长者白佛。但使世尊来舍卫国。我当造作精舍僧房。令诸比丘往来止住。尔时。世尊默然受请<br>
<br>
时。长者知佛世尊默然受请已。从座起。稽首佛足而去<br>
<br>
　　（五九三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。给孤独长者疾病命终。生兜率天。为兜率天子。作是念。我不应久住于此。当往见世尊。作是念已。如力士屈申臂顷。于兜率天没。现于佛前。稽首佛足。退坐一面。时。给孤独天子身放光明。遍照祇树给孤独园<br>
<br>
时。给孤独天子而说偈言<br>
<br>
　于此只桓林　　仙人僧住止<br>
　诸王亦住此　　增我欢喜心<br>
　深信净戒业　　智慧为胜寿<br>
　以此净众生　　非族姓财物<br>
　大智舍利弗　　正念常寂默<br>
　闲居修远离　　初建业良友　<br>
<br>
说此偈已。即没不现<br>
<br>
尔时。世尊其夜过已。入于僧中。敷尼师坛。于众前坐。告诸比丘。今此夜中。有一天子。容色绝妙。来诣我所。稽首我足。退坐一面。而说偈言<br>
<br>
　于此只桓林　　仙人僧住止<br>
　诸王亦住此　　增我欢喜心<br>
　深信净戒业　　智慧为胜寿<br>
　以此净众生　　非族姓财物<br>
　大智舍利弗　　正念常寂默<br>
　闲居修远离　　初建业良友　<br>
<br>
尔时。尊者阿难白佛言。世尊。如我解世尊所说。给孤独长者生彼天上。来见世尊。然彼给孤独长者于尊者舍利弗极相敬重<br>
<br>
佛告阿难。如是。如是。阿难。给孤独长者生彼天上。来见于我<br>
<br>
尔时。世尊以尊者舍利弗故。而说偈言<br>
<br>
　一切世间智　　唯除于如来<br>
　比舍利弗智　　十六不及一<br>
　如舍利弗智　　天人悉同等<br>
　比于如来智　　十六不及一　<br>
<br>
佛说此经已。诸比丘闻佛所说。欢喜奉行<br>
<br>
　　（五九四）<br>
<br>
如是我闻<br>
<br>
一时。佛住旷野精舍<br>
<br>
时。有旷野长者疾病命终。生无热天。生彼天已。即作是念。我今不应久于此住不见世尊。作是念已。如力士屈申臂顷。从无热天没。现于佛前<br>
<br>
时。彼天子天身委地。不能自立。犹如酥油委地。不能自立。如是。彼天子天身细软。不自持立<br>
<br>
尔时。世尊告彼天子。汝当变化作此粗身。而立于地<br>
<br>
时。彼天子即自化形。作此粗身。而立于地。于是。天子前礼佛足。退坐一面<br>
<br>
尔时。世尊告手天子。汝手天子。本于此间为人身时。所受经法。今故忆念不悉忘耶<br>
<br>
手天子白佛言。世尊。本所受持。今悉不忘。本人间时。有所闻法。不尽得者。今亦忆念。如世尊善说。世尊说言。若人安乐处。能忆持法。非为苦处。此说真实。如世尊在阎浮提。种种杂类。四众围绕。而为说法。彼诸四众闻佛所说。皆悉奉行。我亦如是。于无热天上。为诸天人大会说法。彼诸天众悉受修学<br>
<br>
佛告手天子。汝于此人间时。于几法无厌足故。而得生彼无热天中<br>
<br>
手天子白佛。世尊。我于三法无厌足故。身坏命终。生无热天。何等三法。我于见佛无厌故。身坏命终生无热天。我于佛法无厌足故。生无热天。供养众僧无厌足故。身坏命终。生无热天。时。手天子即说偈言<br>
<br>
　见佛无厌足　　闻法亦无厌<br>
　供养于众僧　　亦未曾知足<br>
　受持贤圣法　　调伏悭着垢<br>
　三法不知足　　故生无热天　<br>
<br>
时。手天子闻佛所说。欢喜随喜。即没不现<br>
<br>
　　（五九五）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有无烦天子。容色绝妙。来诣佛所。稽首佛足。退坐一面。其身光明遍照祇树给孤独园<br>
<br>
时。彼天子而说偈言<br>
<br>
　生彼无烦天　　解脱七比丘<br>
　贪嗔恚已尽　　超世度恩爱<br>
　谁度于诸流　　难度死魔军<br>
　谁断死魔縻　　永超烦恼轭　<br>
<br>
尔时。世尊说偈答言<br>
<br>
　尊者优波迦　　及波罗揵荼．<br>
　弗迦罗娑梨　　跋提．揵陀叠．<br>
　亦婆休难提　　及波毗瘦[少/兔]．<br>
　如是等一切　　悉皆度诸流<br>
　断绝死魔縻　　度彼难度者<br>
　断诸死魔縻　　超越诸天轭<br>
　说甚深妙法　　觉悟难知者<br>
　巧便问深义　　汝今为是谁　<br>
<br>
时。彼天子说偈白佛<br>
<br>
　我是阿那含　　生彼无烦天<br>
　故能知斯等　　解脱七比丘<br>
　尽贪欲嗔恚　　永超世恩爱　<br>
<br>
尔时。世尊复说偈言<br>
<br>
　眼耳鼻舌身　　第六意入处<br>
　若彼名及色　　得无余灭尽<br>
　能知此诸法　　解脱七比丘<br>
　贪有悉已尽　　永超世恩爱　<br>
<br>
时。彼天子复说偈言<br>
<br>
　鞞跋楞伽村　　我于彼中住<br>
　名难提婆罗　　造作诸瓦器<br>
　迦叶佛弟子　　持优婆塞法<br>
　供养于父母　　离欲修梵行<br>
　世世为我友　　我亦彼知识<br>
　如是等大士　　宿命共和合<br>
　善修于身心　　持此后边身　<br>
<br>
尔时。世尊复说偈言<br>
<br>
　如是汝贤士　　如汝之所说<br>
　鞞跋楞伽村　　名难提婆罗<br>
　迦叶佛弟子　　受优婆塞法<br>
　供养于父母　　离欲修梵行<br>
　昔是汝知识　　汝亦彼良友<br>
　如是诸正士　　宿命共和合<br>
　善修其身心　　持此后边身　<br>
<br>
佛说此经已。时。彼天子闻佛所说。欢喜随喜。即没不现<br>
<br>
　　（五九六）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　此世多恐怖　　众生常恼乱<br>
　已起者亦苦　　未起亦当苦<br>
　颇有离恐处　　唯愿慧眼说　<br>
<br>
尔时。世尊说偈答言<br>
<br>
　无有异苦行　　无异伏诸根<br>
　无异一切舍　　而得见解脱　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五九七）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　云何诸众生　　受身得妙色<br>
　云何修方便　　而得乘出道<br>
　众生住何法　　为何所修习<br>
　为何等众生　　诸天所供养　<br>
<br>
尔时。世尊说偈答言<br>
<br>
　持戒明智慧　　自修习正受<br>
　正直心系念　　炽然忧悉灭<br>
　得平等智慧　　其心善解脱<br>
　斯等因缘故　　受身得妙色<br>
　成就乘出道　　心住于中学<br>
　如是德备者　　为诸天供养　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五九八）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　沉没于睡眠　　欠呿不欣乐<br>
　饱食心愦闹　　懈怠不精勤<br>
　斯十覆众生　　圣道不显现　<br>
<br>
尔时。世尊说偈答言<br>
<br>
　心没于睡眠　　欠呿不欣乐<br>
　饱食心愦闹　　懈怠不精勤<br>
　精勤修习者　　能开发圣道　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（五九九）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　外缠结非缠　　内缠缠众生<br>
　今问于瞿昙　　谁于缠离缠　<br>
<br>
尔时。世尊说偈答言<br>
<br>
　智者建立戒　　内心修智慧<br>
　比丘勤修习　　于缠能解缠　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（六○○）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子而说偈言<br>
<br>
　难度难可忍　　沙门无知故<br>
　多起诸艰难　　重钝溺沉没<br>
　心随觉自在　　数数溺沉没<br>
　沙门云何行　　善摄护其心　<br>
<br>
尔时。世尊说偈答言<br>
<br>
　如龟善方便　　以壳自藏六<br>
　比丘习禅思　　善摄诸觉想<br>
　其心无所依　　他莫能恐怖<br>
　是则自隐密　　无能诽谤者　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（六○一）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　萨罗小流注　　当于何反流<br>
　生死之径路　　于何而不转<br>
　世间诸苦乐　　何由灭无余　<br>
<br>
尔时。世尊说偈答言<br>
<br>
　眼耳鼻舌身　　及彼意入处<br>
　名色灭无余　　萨罗小还流<br>
　生死道不转　　苦乐灭无余　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（六○二）<br>
<br>
如是我闻<br>
<br>
一时。佛住在舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。身诸光明遍照祇树给孤独园<br>
<br>
时。彼天子说偈问佛<br>
<br>
　伊尼耶鹿[跳-兆+尃]　　仙人中之尊<br>
　少食不嗜味　　禅思乐山林<br>
　我今敬稽首　　而问于瞿昙<br>
　云何出离苦　　云何苦解脱<br>
　我今问解脱　　于何而灭尽　<br>
<br>
尔时。世尊说偈答言<br>
<br>
　世间五欲德　　心法说第六<br>
　于彼欲无欲　　解脱一切苦<br>
　如是于苦出　　如是苦解脱<br>
　汝所问解脱　　于彼而灭尽　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现<br>
<br>
　　（六○三）<br>
<br>
如是我闻<br>
<br>
一时。佛住舍卫国祇树给孤独园<br>
<br>
时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园<br>
<br>
时。彼天子说偈问佛<br>
<br>
　云何度诸流　　云何度大海<br>
　云何能舍苦　　云何得清净　<br>
<br>
尔时。世尊即说偈言<br>
<br>
　信能度诸流　　不放逸度海<br>
　精进能除苦　　智慧得清净　<br>
<br>
时。彼天子复说偈言<br>
<br>
　久见婆罗门　　逮得般涅槃<br>
　一切怖已过　　永超世恩爱　<br>
<br>
时。彼天子闻佛所说。欢喜随喜。稽首佛足。即没不现。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>