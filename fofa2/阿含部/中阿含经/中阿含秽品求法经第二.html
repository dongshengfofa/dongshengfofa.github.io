<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（八八）中阿含秽品求法经第二(第二小土城诵)<br>
<br>
我闻如是<br>
<br>
一时。佛游拘娑罗国。与大比丘众俱。往诣五娑罗村北尸摄和林中。及诸名德．上尊长老．大弟子等。谓尊者舍梨子．尊者大目揵连．尊者大迦叶．尊者大迦旃延．尊者阿那律陀．尊者丽越．尊者阿难。如是比余名德．上尊长老．大弟子等。亦在五娑罗村并皆近佛叶屋边住<br>
<br>
尔时。世尊告诸比丘。汝等当行求法。莫行求饮食。所以者何。我慈愍弟子故。欲令行求法。不行求饮食。若汝等行求饮食。不行求法者。汝等既自恶。我亦无名称。若汝等行求法。不行求饮食者。汝等既自好。我亦有名称<br>
<br>
云何诸弟子为求饮食故而依佛行。非为求法。我饱食讫。食事已办。犹有残食。于后有二比丘来。饥渴力羸。我语彼曰。我饱食讫。食事已办。犹有残食。汝等欲食者便取食之。若汝不取者。我便取以泻着净地。或复泻着无虫水中。彼二比丘。第一比丘便作是念。世尊食讫。食事已办。犹有残食。若我不取者。世尊必取泻着净地。或复泻着无虫水中。我今宁可取而食之。即便取食<br>
<br>
彼比丘取此食已。虽一日一夜乐而得安隐。但彼比丘因取此食故。不可佛意。所以者何。彼比丘因取此食故。不得少欲。不知厌足。不得易养。不得易满。不得知时。不知节限。不得精进。不得宴坐。不得净行。不得远离。不得一心。不得精勤。亦不得涅槃。是以彼比丘因取此食故。不可佛意。是谓诸弟子为行求饮食故而依佛行。非为求法<br>
<br>
云何诸弟子行求法。不行求饮食。彼二比丘。第二比丘便作是念。世尊食讫。食事已办。犹有残食。若我不取者。世尊必取泻着净地。或复泻着无虫水中。又世尊说食中之下极者。谓残余食也。我今宁可不取此食。作是念已。即便不取<br>
<br>
彼比丘不取此食已。虽一日一夜苦而不安隐。但彼比丘因不取此食故。得可佛意。所以者何。彼比丘因不取此食故。得少欲。得知足。得易养。得易满。得知时。得节限。得精进。得宴坐。得净行。得远离。得一心。得精勤。亦得涅槃。是以彼比丘因不取此食故。得可佛意。是谓诸弟子为行求法故而依佛行。非为求饮食<br>
<br>
于是。世尊告诸弟子。若有法．律尊师乐住远离。上弟子不乐住远离者。彼法．律不饶益多人。多人不得乐。非为愍伤世间。亦非为天为人求义及饶益。求安隐快乐。若有法．律尊师乐住远离。中．下弟子不乐住远离者。彼法．律不饶益多人。多人不得乐。非为愍伤世间。亦非为天为人求义及饶益。求安隐快乐。若有法．律尊师乐住远离。上弟子亦乐住远离者。彼法．律饶益多人。多人得乐。为愍伤世间。亦为天为人求义及饶益。求安隐快乐。若有法．律尊师乐住远离。中．下弟子亦乐住远离者。彼法．律饶益多人。多人得乐。为愍伤世间。亦为天为人求义及饶益。求安隐快乐<br>
<br>
是时。尊者舍梨子亦在众中。彼时。世尊告曰。舍利子。汝为诸比丘说法如法。我患背痛。今欲小息<br>
<br>
尊者舍利子即受佛教。唯然。世尊。于是。世尊四叠优多罗僧以敷床上。卷僧伽梨作枕。右胁而卧。足足相累。作光明想。正念正智。常念欲起<br>
<br>
是时。尊者舍梨子告诸比丘。诸贤。当知世尊向略说法。若有法．律尊师乐住远离。上弟子不乐住远离者。彼法．律不饶益多人。多人不得乐。不为愍伤世间。亦非为天为人求义及饶益。求安隐快乐。若有法．律尊师乐住远离。中．下弟子不乐住远离者。彼法．律不饶益多人。多人不得乐。不为愍伤世间。亦非为天为人求义及饶益。求安隐快乐。若有法．律尊师乐住远离。上弟子亦乐住远离者。彼法．律饶益多人。多人得乐。为愍伤世间。亦为天为人求义及饶益。求安隐快乐。若有法．律尊师乐住远离。中．下弟子亦乐住远离者。彼法．律饶益多人。多人得乐。为愍伤世间。亦为天为人求义及饶益。求安隐快乐。然世尊说此法极略。汝等云何解义。云何广分别<br>
<br>
彼时。众中或有比丘作如是说。尊者舍梨子。若诸长老上尊自说。我得究竟智。我生已尽。梵行已立。所作已办。不更受有。知如真。诸梵行者闻彼比丘自说我得究竟智。便得欢喜<br>
<br>
复有比丘作如是说。尊者舍梨子。若中．下弟子求愿无上涅槃。诸梵行者见彼行已。便得欢喜。如是彼比丘而说此义。不可尊者舍梨子意<br>
<br>
尊者舍梨子告彼比丘。诸贤等。听我为汝说。诸贤。若有法．律尊师乐住远离。上弟子不乐住远离者。上弟子有三事可毁。云何为三。尊师乐住远离。上弟子不学舍离。上弟子以此可毁。尊师若说可断法。上弟子不断彼法。上弟子以此可毁。所可受证。上弟子而舍方便。上弟子以此可毁。若有法．律尊师乐住远离。上弟子不乐住远离者。上弟子有此三事可毁。诸贤。若有法．律尊师乐住远离。中．下弟子不乐住远离者。中．下弟子有三事可毁。云何为三。尊师乐住远离。中．下弟子不学舍离。中．下弟子以此可毁。尊师若说可断法。中．下弟子不断彼法。中．下弟子以此可毁。所可受证。中．下弟子而舍方便。中．下弟子以此可毁。若有法．律尊师乐住远离。中．下弟子不乐住远离者。中．下弟子有此三事可毁<br>
<br>
诸贤。若有法．律尊师乐住远离。上弟子亦乐住远离者。上弟子有三事可称。云何为三。尊师乐住远离。上弟子亦学舍离。上弟子以此可称。尊师若说可断法。上弟子便断彼法。上弟子以此可称。所可受证。上弟子精进勤学。不舍方便。上弟子以此可称。诸贤。若有法．律尊师乐住远离。上弟子亦乐住远离者。上弟子有此三事可称。诸贤。若有法．律尊师乐住远离。中．下弟子亦乐住远离者。中．下弟子有三事可称。云何为三。尊师乐住远离。中．下弟子亦学舍离。中．下弟子以此可称。尊师若说可断法。中．下弟子便断彼法。中．下弟子以此可称。所可受证。中．下弟子精进勤学。不舍方便。中．下弟子以此可称。诸贤。若有法．律尊师乐住远离。中．下弟子亦乐住远离者。中．下弟子有此三事可称<br>
<br>
尊者舍梨子复告诸比丘。诸贤。有中道能得心住。得定得乐。顺法次法。得通得觉。亦得涅槃。诸贤。云何有中道能得心住。得定得乐。顺法次法。得通得觉。亦得涅槃。诸贤。念欲恶。恶念欲亦恶。彼断念欲。亦断恶念欲。如是恚．怨结．悭嫉。．欺诳．谀谄．无惭．无愧．慢．最上慢．贡高．放逸．豪贵．憎诤。诸贤。贪亦恶。着亦恶。彼断贪。亦断着。诸贤。是谓中道能得心住。得定得乐。顺法次法。得通得觉。亦得涅槃。诸贤。复有中道能得心住。得定得乐。顺法次法。得通得觉。亦得涅槃。诸贤。云何复有中道能得心住。得定得乐。顺法次法。得通得觉。亦得涅槃。谓八支圣道。正见。乃至正定。是为八。诸贤。是谓复有中道能得心住。得定得乐。顺法次法。得通得觉。亦得涅槃<br>
<br>
于是。世尊所患即除而得安隐。从卧寤起。结跏趺坐。叹尊者舍梨子。善哉。善哉。舍梨子为诸比丘说法如法。舍梨子。汝当复为诸比丘说法如法。舍梨子。汝当数数为诸比丘说法如法<br>
<br>
尔时。世尊告诸比丘。汝等当共受法如法。诵习执持。所以者何。此法如法。有法有义。为梵行本。得通得觉。亦得涅槃。诸族姓子剃除须发。着袈裟衣。至信．舍家．无家．学道者。此法如法。当善受持<br>
<br>
佛说如是。尊者舍梨子及诸比丘闻佛所说。欢喜奉行<br>
<br>
求法经第二竟(二千二百八十六字)<br>
<br>
中阿含经卷第二十二(七千四百八十二字)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 