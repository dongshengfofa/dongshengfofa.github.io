<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一三）中阿含业相应品度经第三(初一日诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。有三度处异姓．异名．异宗．异说。谓有慧者善受．极持而为他说。然不获利。云何为三。或有沙门．梵志如是见．如是说。谓人所为一切皆因宿命造。复有沙门．梵志如是见．如是说。谓人所为一切皆因尊祐造。复有沙门．梵志如是见．如是说。谓人所为一切皆无因无缘<br>
<br>
于中若有沙门．梵志如是见．如是说。谓人所为一切皆因宿命造者。我便往彼。到已。即问。诸贤。实如是见．如是说。谓人所为一切皆因宿命造耶。彼答言。尔。我复语彼。若如是者。诸贤等皆是杀生。所以者何。以其一切皆因宿命造故。如是。诸贤皆是不与取．邪淫．妄言。乃至邪见。所以者何。以其一切皆因宿命造故。诸贤。若一切皆因宿命造。见如真者。于内因内。作以不作。都无欲．无方便。诸贤。若于作以不作。不知如真者。便失正念．无正智。则无可以教。如沙门法如是说者。乃可以理伏彼沙门．梵志<br>
<br>
于中若有沙门．梵志如是见．如是说。谓人所为一切皆因尊祐造者。我便往彼。到已。即问。诸贤。实如是见．如是说。谓人所为一切皆因尊祐造耶。彼答言。尔。我复语彼。若如是者。诸贤等皆是杀生。所以者何。以其一切皆因尊祐造故。如是。诸贤皆是不与取．邪淫．妄言。乃至邪见。所以者何。以其一切皆因尊祐造故。诸贤。若一切皆因尊祐造。见如真者。于内因内。作以不作。都无欲．无方便。诸贤。若于作以不作。不知如真者。便失正念．无正智。则无可以教。如沙门法如是说者。乃可以理伏彼沙门．梵志<br>
<br>
于中若有沙门．梵志如是见．如是说。谓人所为一切皆无因无缘者。我便往彼。到已。即问。诸贤。实如是见．如是说。谓人所为一切皆无因无缘耶。彼答言。尔。我复语彼。若如是者。诸贤等皆是杀生。所以者何。以其一切皆无因无缘故。如是。诸贤皆是不与取．邪淫．妄言。乃至邪见。所以者何。以其一切皆无因无缘故。诸贤。若一切皆无因无缘。见如真者。于内因内。作以不作。都无欲．无方便。诸贤。若于作以不作。不知如真者。便失正念．无正智。则无可以教。如沙门法如是说者。乃可以理伏彼沙门．梵志<br>
<br>
我所自知．自觉法。为汝说者。若沙门．梵志。若天．魔．梵及余世间皆无能伏。皆无能秽。皆无能制。云何我所自知．自觉法为汝说。非为沙门．梵志。若天．魔．梵及余世间所能伏．所能秽．所能制。谓有六处法。我所自知．自觉为汝说。非为沙门．梵志。若天．魔．梵及余世间所能伏．所能秽．所能制。复有六界法。我所自知．自觉为汝说。非为沙门．梵志。若天．魔．梵及余世间所能伏．所能秽．所能制<br>
<br>
云何六处法。我所自知．自觉为汝说。谓眼处。耳．鼻．舌．身．意处。是谓六处法。我所自知．自觉为汝说也。云何六界法。我所自知．自觉为汝说。谓地界。水．火．风．空．识界。是谓六界法。我所自知．自觉为汝说也<br>
<br>
以六界合故。便生母胎。因六界便有六处。因六处便有更乐。因更乐便有觉。比丘。若有觉者便知苦如真。知苦习．知苦灭．知苦灭道如真。云何知苦如真。谓生苦．老苦．病苦．死苦．怨憎会苦．爱别离苦．所求不得苦．略五盛阴苦。是谓知苦如真。云何知苦习如真。谓此爱受当来有乐欲。共俱求彼彼有。是谓知苦习如真。云何知苦灭如真。谓此爱受当来有乐欲。共俱求彼彼有断无余。舍．吐尽．无欲．灭．止．没。是谓知苦灭如真。云何知苦灭道如真。谓八支圣道正见。乃至正定。是为八。是谓知苦灭道如真。比丘。当知苦如真。当断苦习。当苦灭作证。当修苦灭道。若比丘知苦如真。断苦习。苦灭作证。修苦灭道者。是谓比丘一切漏尽。诸结已解。能以正智而得苦际<br>
<br>
佛说如是。彼诸比丘闻佛所说。欢喜奉行<br>
<br>
度经第三竟(千一百八十四字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>