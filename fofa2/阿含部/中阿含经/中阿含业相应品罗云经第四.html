<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一四）中阿含业相应品罗云经第四(初一日诵)<br>
<br>
我闻如是<br>
<br>
一时。佛游王舍城。在竹林迦兰哆园<br>
<br>
尔时。尊者罗云亦游王舍城温泉林中。于是。世尊过夜平旦。着衣持钵入王舍城而行乞食。乞食已竟。至温泉林罗云住处。尊者罗云遥见佛来。即便往迎。取佛衣钵。为敷坐具。汲水洗足。佛洗足已。坐罗云座<br>
<br>
于是。世尊即取水器。泻留少水已。问曰。罗云。汝今见我取此水器。泻留少水耶<br>
<br>
罗云答曰。见也。世尊<br>
<br>
佛告罗云。我说彼道少。亦复如是。谓知已妄言。不羞不悔。无惭无愧。罗云。彼亦无恶不作。是故。罗云。当作是学。不得戏笑妄言<br>
<br>
世尊复取此少水器。尽泻弃已。问曰。罗云。汝复见我取少水器。尽泻弃耶<br>
<br>
罗云答曰。见也。世尊<br>
<br>
佛告罗云。我说彼道尽弃。亦复如是。谓知已妄言。不羞不悔。无惭无愧。罗云。彼亦无恶不作。是故。罗云。当作是学。不得戏笑妄言<br>
<br>
世尊复取此空水器。覆着地已。问曰。罗云。汝复见我取空水器。覆着地耶<br>
<br>
罗云答曰。见也。世尊<br>
<br>
佛告罗云。我说彼道覆。亦复如是。谓知已妄言。不羞不悔。无惭无愧。罗云。彼亦无恶不作。是故罗云。当作是学。不得戏笑妄言<br>
<br>
世尊复取此覆水器。发令仰已。问曰。罗云。汝复见我取覆水器。发令仰耶<br>
<br>
罗云答曰。见也。世尊<br>
<br>
佛告罗云。我说彼道仰。亦复如是。谓知已妄言。不羞不悔。不惭不愧。罗云。彼亦无恶不作。是故。罗云。当作是学。不得戏笑妄言<br>
<br>
罗云。犹如王有大象入阵斗时。用前脚．后脚．尾．骼．脊．胁．项．额．耳．牙。一切皆用。唯护于鼻。象师见已。便作是念。此王大象犹故惜命。所以者何。此王大象入阵斗时。用前脚．后脚．尾．骼．脊．胁．项．额．耳．牙。一切皆用。唯护于鼻。罗云。若王大象入阵斗时。用前脚．后脚．尾．骼．脊．胁．项．额．耳．牙．鼻。一切尽用。象师见已。便作是念。此王大象不复惜命。所以者何。此王大象入阵斗时。用前脚．后脚．尾．骼．脊．胁．项．额．耳．牙．鼻。一切尽用。罗云。若王大象入阵斗时。用前脚．后脚．尾．骼．脊．胁．项．额．耳．牙．鼻。一切尽用。罗云。我说此王大象入阵斗时。无恶不作。如是。罗云。谓知已妄言。不羞不悔。无惭无愧。罗云。我说彼亦无恶不作。是故。罗云。当作是学。不得戏笑妄言<br>
<br>
于是。世尊即说颂曰<br>
<br>
　人犯一法　　谓妄言是<br>
　不畏后世　　无恶不作<br>
　宁啖铁丸　　其热如火<br>
　不以犯戒　　受世信施<br>
　若畏于苦　　不爱念者<br>
　于隐显处　　莫作恶业<br>
　若不善业　　已作今作<br>
　终不得脱　　亦无避处　<br>
<br>
佛说颂已。复问罗云。于意云何。人用镜为<br>
<br>
尊者罗云答曰。世尊。欲观其面。见净不净<br>
<br>
如是。罗云。若汝将作身业。即观彼身业。我将作身业。彼身业为净。为不净。为自为。为他。罗云。若观时则知。我将作身业。彼身业净。或自为。或为他。不善与苦果受于苦报。罗云。汝当舍彼将作身业。罗云。若观时则知。我将作身业。彼身业不净。或自为。或为他。善与乐果受于乐报。罗云。汝当受彼将作身业<br>
<br>
罗云。若汝现作身业。即观此身业。若我现作身业。此身业为净。为不净。为自为。为他。罗云。若观时则知。我现作身业。此身业净。或自为。或为他。不善与苦果受于苦报。罗云。汝当舍此现作身业。罗云。若观时则知。我现作身业。此身业不净。或自为。或为他。善与乐果受于乐报。罗云。汝当受此现作身业<br>
<br>
罗云。若汝已作身业。即观彼身业。若我已作身业。彼身业已过去灭尽变易。为净。为不净。为自。或为他。罗云。若观时则知。我已作身业。彼身业已过去灭尽变易。彼身业净。或自为。或为他。不善与苦果受于苦报。罗云。汝当诣善知识．梵行人所。彼已作身业。至心发露。应悔过说。慎莫覆藏。更善持护。罗云。若观时则知。我已作身业。彼身业已过去灭尽变易。彼身业不净。或自为。或为他。善与乐果受于乐报。罗云。汝当昼夜欢喜。住正念正智。口业亦复如是<br>
<br>
罗云。因过去行故。已生意业。即观彼意业。若因过去行故。已生意业。彼意业为净。为不净。为自为。为他。罗云。若观时则知。因过去行故。已生意业。彼意业已过去灭尽变易。彼意业净。或自为。或为他。不善与苦果受于苦报。罗云。汝当舍彼过去意业。罗云。若观时则知。因过去行故。已生意业已过去灭尽变易。彼意业不净。或自为。或为他。善与乐果受于乐报。罗云。汝当受彼过去意业<br>
<br>
罗云。因未来行故。当生意业。即观彼意业。若因未来行故。当生意业。彼意业为净。为不净。为自为。为他。罗云。若观时则知。因未来行故。当生意业。彼意业净。或自为。或为他。不善与苦果受于苦报。罗云。汝当舍彼未来意业。罗云。若观时则知。因未来行故。当生意业。彼意业不净。或自为。或为他。善与乐果受于乐报。罗云。汝当受彼未来意业<br>
<br>
罗云。因现在行故。现生意业。即观此意业。若因现在行故。现生意业。此意业为净。为不净。为自为。为他。罗云。若观时则知。因现在行故。现生意业。此意业净。或自为。或为他。不善与苦果受于苦报。罗云。汝当舍此现在意业。罗云。若观时则知。因现在行故。现生意业。此意业不净。或自为。或为他。善与乐果受于乐报。罗云。汝当受此现在意业<br>
<br>
罗云。若有过去沙门．梵志．身．口．意业。已观而观。已净而净。彼一切即此身．口．意业。已观而观。已净而净。罗云。若有未来沙门．梵志。身．口．意业。当观而观。当净而净。彼一切即此身．口．意业。当观而观。当净而净。罗云。若有现在沙门．梵志。身．口．意业。现观而观。现净而净。彼一切即此身．口．意业。现观而观。现净而净。罗云。汝当如是学。我亦即此身．口．意业。现观而观。现净而净<br>
<br>
于是。世尊复说颂曰<br>
<br>
　身业口业　　意业罗云<br>
　善不善法　　汝应常观<br>
　知已妄言　　罗云莫说<br>
　秃从他活　　何可妄言<br>
　覆沙门法　　空无真实<br>
　谓说妄言　　不护其口<br>
　故不妄言　　正觉之子<br>
　是沙门法　　罗云当学<br>
　方方丰乐　　安隐无怖<br>
　罗云至彼　　莫为害他　<br>
<br>
佛说如是。尊者罗云及诸比丘闻佛所说。欢喜奉行<br>
<br>
罗云经第四竟(一千八百三十二字)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 