<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（三五）中阿含未曾有法品阿修罗经第四(初一日诵)<br>
<br>
我闻如是<br>
<br>
一时。佛游鞞兰若。在黄芦园<br>
<br>
尔时。婆罗逻阿修罗王．牟梨遮阿修罗子。色像巍巍。光耀暐晔。夜将向旦。往诣佛所。礼世尊足。却住一面<br>
<br>
世尊问曰。婆罗逻。大海中阿修罗无有衰退阿修罗寿．阿修罗色．阿修罗乐．阿修罗力。诸阿修罗乐大海中耶<br>
<br>
婆罗逻阿修罗王．牟梨遮阿修罗子答曰。世尊。我大海中诸阿修罗无有衰退于阿修罗寿．阿修罗色．阿修罗乐．阿修罗力．诸阿修罗乐大海中<br>
<br>
世尊复问曰。婆罗逻。大海中有几未曾有法。令诸阿修罗见已乐中<br>
<br>
婆罗逻答曰。世尊。我大海中有八未曾有法。令诸阿修罗见已乐中。云何为八。世尊。我大海从下至上。周回渐广。均调转上。以成于岸。其水常满。未曾流出。世尊。若我大海从下至上。周回渐广。均调转上。以成于岸。其水常满。未曾流出者。是谓我大海中第一未曾有法。诸阿修罗见已乐中<br>
<br>
复次。世尊。我大海潮未曾失时。世尊。若我大海潮未曾失时者。是谓我大海中第二未曾有法。诸阿修罗见已乐中<br>
<br>
复次。世尊。我大海水甚深无底。极广无边。世尊。若我大海甚深无底。极广无边者。是谓我大海中第三未曾有法。诸阿修罗见已乐中<br>
<br>
复次。世尊。我大海水碱。皆同一味。世尊。若我大海水碱。皆同一味者。是谓我大海中第四未曾有法。诸阿修罗见已乐中<br>
<br>
复次。世尊。我大海中多有珍宝。无量瑰异。种种珍琦。充满其中。珍宝名者。谓金．银．水精．琉璃．摩尼．真珠．碧玉．白珂．螺璧．珊瑚．虎珀．马瑙．玳瑁．赤石．琁珠。世尊。若我大海中多有珍宝。无量瑰异．种种珍琦。充满其中。珍宝名者。谓金．银．水精．琉璃．摩尼．真珠．碧玉．白珂．螺璧．珊瑚．虎珀．马瑙．玳瑁．赤石．琁珠者。是谓我大海中第五未曾有法。诸阿修罗见已乐中<br>
<br>
复次。世尊。我大海中大神所居。大神名者。谓阿修罗．干塔和．罗刹．鱼摩竭．龟．鼍．婆留泥．帝麑．帝麑伽罗．提帝麑伽罗。复次。大海中甚奇。甚特。众生身体有百由延。有二百由延。有至三百由延。有至七百由延。身皆居海中。世尊。若大海中大神所居。大神名者。谓阿修罗．干塔和．罗刹．鱼摩竭．龟．鼍．婆留泥．帝麑．帝麑伽罗．提帝麑伽罗。复次。大海中甚奇。甚特。众生身体有百由延。有二百由延。有三百由延。有至七百由延。身皆居海中者。是谓我大海中第六未曾有法。诸阿修罗见已乐中<br>
<br>
复次。世尊。我大海清净。不受死尸。若有命终者。过夜风便吹着岸上。世尊。若我大海清净。不受死尸。若有命终者。过夜风便吹着岸上者。是谓我大海中第七未曾有法。诸阿修罗见已乐中<br>
<br>
复次。世尊。我大海阎浮洲中有五大河。一曰恒伽。二曰摇尤那。三曰舍牢浮。四曰阿夷罗婆提。五曰摩企。悉入大海。既入中已。各舍本名。皆曰大海。世尊。若我大海阎浮洲中有五大河。一曰恒伽。二曰摇尤那。三曰舍牢浮。四曰阿夷罗婆提。五曰摩企。悉入大海。既入中已。各舍本名。皆曰大海者。是谓我大海中第八未曾有法。诸阿修罗见已乐中。世尊。是谓我大海中有八未曾有法。诸阿修罗见已乐中。世尊。于佛正法．律中有几未曾有法。令诸比丘见已乐中<br>
<br>
世尊答曰。婆罗逻。我正法．律中亦有八未曾有法。令诸比丘见已乐中。云何为八。婆罗逻。如大海从下至上。周回渐广。均调转上。以成于岸。其水常满。未曾流出。婆罗逻。我正法．律亦复如是。渐作渐学。渐尽渐教。婆罗逻。若我正法．律中渐作渐学。渐尽渐教者。是谓我正法．律中第一未曾有法。令诸比丘见已乐中<br>
<br>
复次。婆罗逻。如大海潮。未曾失时。婆罗逻。我正法．律亦复如是。为比丘．比丘尼．优婆塞．优婆私施设禁戒。诸族姓子乃至命尽。终不犯戒。婆罗逻。若我正法．律中为比丘．比丘尼．优婆塞．优婆私施设禁戒。诸族姓子乃至命尽。终不犯戒者。是谓我正法．律中第二未曾有法。令诸比丘见已乐中<br>
<br>
复次。婆罗逻。如大海水。甚深无底。极广无边。婆罗逻。我正法．律亦复如是。诸法甚深。甚深无底。极广无边。婆罗逻。若我正法．律中诸法甚深。甚深无底。极广无边者。是谓我正法．律中第三未曾有法。令诸比丘见已乐中<br>
<br>
复次。婆罗逻。如大海水碱。皆同一味。婆罗逻。我正法．律亦复如是。无欲为味。觉味．息味及道味。婆罗逻。若我正法．律中无欲为味。觉味．息味及道味者。是谓我正法．律中第四未曾有法。令诸比丘见已乐中<br>
<br>
复次。婆罗逻。如大海中多有珍宝。无量瑰异．种种珍琦。充满其中。珍宝名者。谓金．银．水精．琉璃．摩尼．真珠．碧玉．白珂．螺璧．珊瑚．虎珀．马瑙．玳[瑁-目+月]．赤石．琁珠。婆罗逻。我正法．律亦复如是。多有珍宝。无量瑰异。种种珍琦。充满其中。珍宝名者。谓四念处．四正勤．四如意足．五根．五力．七觉支．八支圣道。婆罗逻。若我正法．律中多有珍宝。无量瑰异。种种珍琦。充满其中。珍宝名者。谓四念处．四正勤．四如意足．五根．五力．七觉支．八支圣道者。是谓我正法．律中第五未曾有法。令诸比丘见已乐中<br>
<br>
复次。婆罗逻。如大海中大神所居。大神名者。谓阿修罗．干塔和．罗刹．鱼摩竭．龟．鼍．婆留泥．帝麑．帝麑伽罗．提帝麑伽罗。复次。大海中甚奇。甚特。众生身体有百由延。有二百由延。有三百由延。有至七百由延。身皆居海中。婆罗逻。我正法．律亦复如是。圣众大神皆居其中。大神名者。谓阿罗诃．向阿罗诃．阿那含．向阿那含．斯陀含．向斯陀含．须陀洹．向须陀洹。婆罗逻。若我正法．律中圣众大神皆居其中。大神名者。谓阿罗诃．向阿罗诃．阿那含．向阿那含．斯陀含．向斯陀含．须陀洹．向须陀洹者。是谓我正法．律中第六未曾有法。令诸比丘见已乐中<br>
<br>
复次。婆罗逻。如大海清净。不受死尸。若有命终者。过夜风便吹着岸上。婆罗逻。我正法．律亦复如是。圣众清净。不受死尸。若有不精进人恶生。非梵行称梵行。非沙门称沙门。彼虽堕在圣众之中。然去圣众远。圣众亦复去离彼远。婆罗逻。若我正法．律中圣众清净。不受死尸。若有不精进人恶生。非梵行称梵行。非沙门称沙门。彼虽堕在圣众之中。然去圣众远。圣众亦复去离彼远者。是谓我正法．律中第七未曾有法。令诸比丘见已乐中<br>
<br>
复次。婆罗逻。如大海阎浮洲中有五大河。一曰恒伽。二曰摇尤那。三曰舍牢浮。四曰阿夷罗婆提。五曰摩企。悉入大海。既入中已。各舍本名。皆曰大海。婆罗逻。我正法．律亦复如是。刹利种族姓子。剃除须发。着袈裟衣。至信．舍家．无家．学道。彼舍本名。同曰沙门。梵志种．居士种．工师种族姓子。剃除须发。着袈裟衣。至信．舍家．无家．学道。彼舍本名。同曰沙门。婆罗逻。若我正法．律中刹利种族姓子剃除须发。着袈裟衣。至信．舍家．无家．学道。彼舍本名。同曰沙门。梵志种．居士种．工师种族姓子。剃除须发。着袈裟衣。至信．舍家．无家．学道。彼舍本名。同曰沙门者。是谓我正法．律中第八未曾有法。令诸比丘见已乐中<br>
<br>
婆罗逻。是谓正法．律中有八未曾有法。令诸比丘见已乐中。婆罗逻。于意云何。若我正法．律中有八未曾有法。若汝大海中有八未曾有法。此二种未曾有法。何者为上．为胜．为妙．为最<br>
<br>
婆罗逻白曰。世尊。我大海中有八未曾有法。不及如来八未曾有法。不如千倍万倍。不可比。不可喻。不可称．不可数。但世尊八未曾有法为上．为胜．为妙．为最。世尊。我今自归于佛．法及比丘众。唯愿世尊受我为优婆塞。从今日始。终身自归。乃至命尽<br>
<br>
佛说如是。婆罗逻阿修罗王及诸比丘闻佛所说。欢喜奉行<br>
<br>
阿修罗经第四竟(二千三百六十二字)<br>
<br>
中阿含经卷第八(一万六百五十八字)(初一日诵)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 