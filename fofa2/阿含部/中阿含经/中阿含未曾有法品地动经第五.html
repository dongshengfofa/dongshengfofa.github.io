<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第九<br>
<br>
　　东晋罽宾三藏瞿昙僧伽提婆译<br>
<br>
　　（三六）未曾有法品地动经第五(初一日诵)<br>
<br>
我闻如是<br>
<br>
一时。佛游金刚国。城名曰地<br>
<br>
尔时。彼地大动。地大动时。四面大风起。四方彗星出。屋舍墙壁皆崩坏尽。于是。尊者阿难见地大动。地大动时。四面大风起。四方彗星出。屋舍墙壁皆崩坏尽<br>
<br>
尊者阿难见已恐怖。举身毛竖。往诣佛所。稽首礼足。却住一面。白曰。世尊。今地大动。地大动时。四面大风起。四方彗星出。屋舍墙壁皆崩坏尽<br>
<br>
于是。世尊语尊者阿难曰。如是。阿难。今地大动。如是。阿难。地大动时。四面大风起。四方彗星出。屋舍墙壁皆崩坏尽<br>
<br>
尊者阿难白曰。世尊。有几因缘令地大动。地大动时。四面大风起。四方彗星出。屋舍墙壁皆崩坏尽<br>
<br>
世尊答曰。阿难。有三因缘令地大动。地大动时。四面大风起。四方彗星出。屋舍墙壁皆崩坏尽。云何为三。阿难。此地止水上。水止风上。风依于空。阿难。有时空中大风起。风起则水扰。水扰则地动。是谓第一因缘令地大动。地大动时。四面大风起。四方彗星出。屋舍墙壁皆崩坏尽<br>
<br>
复次。阿难。比丘有大如意足。有大威德。有大福祐。有大威神。心自在如意足。彼于地作小想。于水作无量想。彼因是故。此地随所欲．随其意。扰复扰。震复震。护比丘天亦复如是。有大如意足。有大威德。有大福祐。有大威神。心自在如意足。彼于地作小想。于水作无量想。彼因是故。此地随所欲．随其意。扰复扰。震复震。是谓第二因缘令地大动。地大动时。四面大风起。四方彗星出。屋舍墙壁皆崩坏尽<br>
<br>
复次。阿难。若如来不久过三月已当般涅槃。由是之故。令地大动。地大动时。四面大风起。四方彗星出。屋舍墙壁皆崩坏尽。是谓第三因缘令地大动。地大动时。四面大风起。四方彗星出。屋舍墙壁皆崩坏尽<br>
<br>
于是。尊者阿难闻是语已。悲泣涕零。叉手向佛。白曰。世尊。甚奇。甚特。如来．无所著．等正觉成就功德。得未曾有法。所以者何。谓如来不久过三月已当般涅槃。是时令地大动。地大动时。四面大风起。四方彗星出。屋舍墙壁皆崩坏尽<br>
<br>
世尊语尊者阿难曰。如是。阿难。如是。阿难。甚奇。甚特。如来．无所著．等正觉成就功德。得未曾有法。所以者何。谓如来不久过三月已当般涅槃。是时令地大动。地大动时。四面大风起。四方彗星出。屋舍墙壁皆崩坏尽<br>
<br>
复次。阿难。我往诣无量百千刹利众。共坐谈论。令可彼意。共坐定已。如彼色像。我色像亦然。如彼音声。我音声亦然。如彼威仪礼节。我威仪礼节亦然。若彼问义。我答彼义。复次。我为彼说法。劝发渴仰。成就欢喜。无量方便为彼说法。劝发渴仰。成就欢喜已。即彼处没。我既没已。彼不知谁。为人。为非人。阿难。如是甚奇。甚特。如来．无所著．等正觉成就功德。得未曾有法。如是梵志众．居士众．沙门众<br>
<br>
阿难。我往诣无量百千四王天众。共坐谈论。令可彼意。共坐定已。如彼色像。我色像亦然。如彼音声。我音声亦然。如彼威仪礼节。我威仪礼节亦然。若彼问义。我答彼义。复次。我为彼说法。劝发渴仰。成就欢喜。无量方便为彼说法。劝发渴仰。成就欢喜已。即彼处没。我既没已。彼不知谁。为天。为异天。阿难。如是甚奇。甚特。如来．无所著．等正觉成就功德。得未曾有法。如是三十三天．[火*僉]摩天．兜率哆天．化乐天．他化乐天．梵身天．梵富楼天．少光天．无量光天．晃昱天．少净天．无量净天．遍净天．无挂碍天．受福天．果实天．无烦天．无热天．善见天．善现天<br>
<br>
阿难。我往诣无量百千色究竟天众。共坐谈论。令可彼意。共坐定已。如彼色像。我色像亦然。如彼音声。我音声亦然。如彼威仪礼节。我威仪礼节亦然。若彼问义。我答彼义。复次。我为彼说法。劝发渴仰。成就欢喜。无量方便为彼说法。劝发渴仰。成就欢喜已。即彼处没。我既没已。彼不知谁。为天。为异天。阿难。如是甚奇。甚特。如来．无所著．等正觉成就功德。得未曾有法<br>
<br>
佛说如是。尊者阿难及诸比丘闻佛所说。欢喜奉行<br>
<br>
地动经第五竟(一千二百三十三字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>