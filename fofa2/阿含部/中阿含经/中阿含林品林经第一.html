<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第二十七<br>
<br>
　　东晋罽宾三藏瞿昙僧伽提婆译<br>
<br>
　　林品第五(有十经)(第二小土城诵)<br>
<br>
　　二林．观心二　　达．奴波．法本<br>
　　优陀罗．蜜丸　　瞿昙弥在后　<br>
<br>
　　（一○七）中阿含林品林经第一<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。若无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我出家学道。不为衣被故。不为饮食．床榻．汤药故。亦不为诸生活具故。然我依此林住。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘如是观已。可舍此林去<br>
<br>
比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念便得正念。其心不定而得定心。若不得解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我出家学道。不为衣被故。不为饮食．床榻．汤药故。亦不为诸生活具故。然依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。可住此林<br>
<br>
比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我依此林住。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。即舍此林。夜半而去。莫与彼别<br>
<br>
比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘如是观已。依此林住。乃可终身至其命尽。如依林住。塳间．村邑．依于人住亦复如是<br>
<br>
佛说如是。彼诸比丘闻佛所说。欢喜奉行<br>
<br>
林经第一竟(千一百六十五字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>