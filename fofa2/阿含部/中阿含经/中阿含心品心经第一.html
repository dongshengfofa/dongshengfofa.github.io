<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第四十五<br>
<br>
　　东晋罽宾三藏瞿昙僧伽提婆译<br>
<br>
　　心品第三(有十经)(第四分别诵)<br>
<br>
　　心．浮．受法二　　行禅．说．猎师<br>
　　五枝财物主　　瞿昙弥．多界　<br>
<br>
　　（一七二）中阿含心品心经第一<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。有一比丘独安靖处宴坐思惟。心作是念。谁将世间去。谁为染着。谁起自在。彼时。比丘则于晡时从宴坐起。往诣佛所。稽首礼足。却坐一面。白曰。世尊。我今独安靖处宴坐思惟。心作是念。谁将世间去。谁为染着。谁起自在<br>
<br>
世尊闻已。叹曰。善哉。善哉。比丘。谓有贤道而有贤观。极妙辩才。有善思惟。谁将世间去。谁为染着。谁起自在。比丘。所问为如是耶<br>
<br>
比丘答曰。如是。世尊<br>
<br>
世尊告曰。比丘。心将世间去。心为染着。心起自在。比丘。彼将世间去。彼为染着。彼起自在。比丘。多闻圣弟子非心将去。非心染着。非心自在。比丘。多闻圣弟子不随心自在。而心随多闻圣弟子<br>
<br>
比丘白曰。善哉。善哉。唯然。世尊。彼时。比丘闻佛所说。欢喜奉行<br>
<br>
问曰。世尊。多闻比丘。说多闻比丘。世尊。云何多闻比丘。云何施设多闻比丘<br>
<br>
世尊闻已。叹曰。善哉。善哉。比丘。谓有贤道而有贤观。极妙辩才。有善思惟。世尊。多闻比丘。说多闻比丘。世尊。云何多闻比丘。云何施设多闻比丘。比丘。所问为如是耶<br>
<br>
比丘答曰。如是。世尊<br>
<br>
世尊告曰。比丘。我所说甚多。谓正经．歌咏．记说．偈他．因缘．撰录．本起．此说．生处．广解．未曾有法及说义。比丘。若有族姓子。我所说四句偈。知义知法。趣法向法。趣顺梵行。比丘。说多闻比丘无复过是。比丘。如是多闻比丘。如来如是施设多闻比丘<br>
<br>
比丘白曰。善哉。善哉。唯然。世尊。彼时。比丘闻佛所说。欢喜奉行<br>
<br>
问曰。世尊。多闻比丘明达智慧。说多闻比丘明达智慧。世尊。云何多闻比丘明达智慧。云何施设多闻比丘明达智慧<br>
<br>
世尊闻已。叹曰。善哉。善哉。比丘。谓有贤道而有贤观。极妙辩才。有善思惟。世尊。多闻比丘明达智慧。说多闻比丘明达智慧。世尊。云何多闻比丘明达智慧。云何施设多闻比丘明达智慧。比丘。所问为如是耶<br>
<br>
比丘答曰。如是。世尊<br>
<br>
世尊告曰。比丘。若比丘闻此苦。复以慧正见苦如真者。闻苦习．苦灭．苦灭道。复以慧正见苦灭道如真者。比丘。如是多闻比丘明达智慧。如来如是施设多闻比丘明达智慧<br>
<br>
比丘白曰。善哉。善哉。唯然。世尊。彼时。比丘闻佛所说。欢喜奉行<br>
<br>
问曰。世尊。聪明比丘黠慧广慧。说聪明比丘黠慧广慧。世尊。云何聪明比丘黠慧广慧。云何施设聪明比丘黠慧广慧<br>
<br>
世尊闻已。叹曰。善哉。善哉。比丘。谓有贤道而有贤观。极妙辩才。有善思惟。世尊。云何聪明比丘黠慧广慧。云何施设聪明比丘黠慧广慧。比丘。所问为如是耶<br>
<br>
比丘答曰。如是。世尊<br>
<br>
世尊告曰。若比丘不念自害。不念害他。亦不念俱害。比丘但念自饶益及饶益他。饶益多人。愍伤世间。为天．为人求义及饶益。求安隐快乐。比丘。如是聪明比丘黠慧广慧。如是如来施设聪明比丘黠慧广慧<br>
<br>
比丘白曰。善哉。善哉。唯然。世尊<br>
<br>
彼时。比丘闻佛所说。善受善持。善诵习已。即从坐起。稽首佛足。绕三匝而还<br>
<br>
彼时。比丘闻世尊教。在远离独住。心无放逸。修行精勤。彼在远离独住。心无放逸。修行精勤已。族姓子所为。剃除须发。着袈裟衣。至信．舍家．无家．学道者。唯无上梵行讫。于现法中自知自觉。自作证成就游。生已尽。梵行已立。所作已办。不更受有。知如真。彼尊者知法已。乃至得阿罗诃<br>
<br>
佛说如是。彼诸比丘闻佛所说。欢喜奉行。<br>
<br>
心经第一竟(千五十四字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>