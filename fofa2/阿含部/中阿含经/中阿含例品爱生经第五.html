<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第六十<br>
<br>
　　东晋罽宾三藏瞿昙僧伽提婆译<br>
<br>
　　（二一六）例品爱生经第五(第五后诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。有一梵志。唯有一儿。心极爱念。忍意温润。视之无厌。忽便命终。命终之后。梵志愁忧。不能饮食。不着衣裳。亦不涂香。但至冢哭。忆儿卧处。于是。梵志周遍彷徉。往诣佛所。共相问讯。却坐一面<br>
<br>
世尊问曰。梵志。今汝诸根不似自心住耶<br>
<br>
梵志答曰。今我诸根何由当得自心住耶。所以者何。唯有一儿。心极爱念。忍意温润。视之无厌。忽便命终。彼命终已。我便愁忧。不能饮食。不着衣裳。亦不涂香。但至塳哭。忆儿卧处<br>
<br>
世尊告曰。如是。梵志。如是。梵志。若爱生时。便生愁戚．啼哭．忧苦。烦惋．懊恼<br>
<br>
梵志语曰。瞿昙。何言若爱生时。便生愁戚．啼哭．忧苦。烦惋．懊恼耶。瞿昙。当知若爱生时。生喜心乐<br>
<br>
世尊如是至再三告曰。如是。梵志。如是。梵志。若爱生时。便生愁戚．啼哭．忧苦。烦惋．懊恼<br>
<br>
梵志亦至再三语曰。瞿昙。何言若爱生时。便生愁戚．啼哭．忧苦。烦惋．懊恼耶。瞿昙。当知若爱生时。生喜心乐<br>
<br>
时。彼梵志闻佛所说。不说言是。但说非已。即从坐起。奋头而去<br>
<br>
尔时。胜林于其门前有众多市郭儿而共博戏。梵志遥见已。便作是念。世中若有聪明智慧者。无过博戏人。我今宁可往彼。若与瞿昙所共论者。尽向彼说。于是。梵志往至众多市郭儿共博戏所。若与世尊所共论者。尽向彼说<br>
<br>
众多市郭博戏儿闻已。语曰。梵志。何言若爱生时。便生愁戚．啼哭．忧苦．烦惋．懊恼耶。梵志。当知若爱生时。生喜心乐<br>
<br>
梵志闻已。便作是念。博戏儿所说。正与我同。颔头而去<br>
<br>
于是。此论展转广布。乃入王宫。拘萨罗王波斯匿闻沙门瞿昙作如是说。若爱生时。便生愁戚．啼哭．忧苦。烦惋．懊恼。<br>
<br>
语末利皇后曰。我闻瞿昙作如是说。若爱生时。便生愁戚．啼哭．忧苦．烦惋．懊恼<br>
<br>
末利皇后闻已。白曰。如是。大王。如是。大王。若爱生时。便生愁戚．啼哭．忧苦．烦惋．懊恼<br>
<br>
拘萨罗王波斯匿语末利皇后曰。闻师宗说。弟子必同。沙门瞿昙是汝师。故作如是说。汝是彼弟子。故作如是说。若爱生时。便生愁戚．啼哭．忧苦。烦惋．懊恼<br>
<br>
末利皇后白曰。大王。若不信者。可自往问。亦可遣使<br>
<br>
于是。拘萨罗王波斯匿即告那利鸯伽梵志曰。汝往沙门瞿昙所。为我问讯沙门瞿昙圣体康强。安快无病。起居轻便。气力如常耶。作如是语。拘萨罗王波斯匿问讯圣体康强。安快无病。起居轻便。气力如常耶。沙门瞿昙实如是说。若爱生时。便生愁戚．啼哭．忧苦。烦惋．懊恼耶。那利鸯伽。若沙门瞿昙有所说者。汝当善受持诵。所以者何。如是之人。终不妄言<br>
<br>
那利鸯伽梵志受王教已。即诣佛所。共相问讯。却坐一面。白曰。瞿昙。拘萨罗王波斯匿问讯圣体康强。安快无病。起居轻便。气力如常耶。沙门瞿昙实如是说。若爱生时。便生愁戚．啼哭．忧苦。烦惋．懊恼耶<br>
<br>
世尊告曰。那利鸯伽。我今问汝。随所解答。那利鸯伽。于意云何。若使有人。母命终者。彼人发狂。心大错乱。脱衣裸形。随路遍走。作如是说。诸贤。见我母耶。诸贤。见我母耶。那利鸯伽。以此事故可知。若爱生时。便生愁戚．啼哭．忧苦。烦惋．懊恼。如是父．兄．姊．妹也。儿妇命终。彼人发狂。心大错乱。脱衣裸形。随路遍走。作如是说。诸贤。见我儿妇耶。诸贤。见我儿妇耶。那利鸯伽。以此事故可知。若爱生时。便生愁戚．啼哭．忧苦。烦惋．懊恼。那利鸯伽。昔有一人。妇暂归家。彼诸亲族欲夺更嫁。彼女闻之。即便速疾还至夫家。语其夫曰。君。今当知我亲族强欲夺君妇嫁与他人。欲作何计。于是。彼人即执妇臂。将入屋中。作如是语。俱至后世。俱至后世。便以利刀斫杀其妇。并自害己。那利鸯伽。以此事故可知。若爱生时。便生愁戚．啼哭．忧苦。烦惋．懊恼<br>
<br>
那利鸯伽梵志闻佛所说。善受持诵。即从坐起。绕三匝而去。还至拘萨罗王波斯匿所。白曰。天王。沙门瞿昙实如是说。若爱生时。便生愁戚．啼哭．忧苦。烦惋．懊恼<br>
<br>
拘萨罗王波斯匿闻已。语末利皇后曰。沙门瞿昙实如是说。若爱生时。便生愁戚．啼哭．忧苦。烦惋．懊恼<br>
<br>
末利皇后白曰。大王。我问大王。随所解答。于意云何。王爱鞞留罗大将耶<br>
<br>
答曰。实爱<br>
<br>
末利复问。若鞞留罗大将变易异者。王当云何<br>
<br>
答曰。末利。若鞞留罗大将变易异者。我必生愁戚．啼哭．忧苦。烦惋．懊恼<br>
<br>
末利白曰。以此事故。知爱生时。便生愁戚．啼哭．忧苦。烦惋．懊恼<br>
<br>
末利复问。王爱尸利阿荼大臣。爱一奔陀利象。爱婆夷利童女。爱雨日盖。爱加尸及拘萨罗国耶<br>
<br>
答曰。实爱<br>
<br>
末利复问。若加尸及拘萨罗国变易异者。王当云何<br>
<br>
答曰。末利。我所具足五欲功德自娱乐者。由彼二国。若加尸及拘萨罗国当变易异者。我乃至无命。况复不生愁戚．啼哭．忧苦。烦惋．懊恼耶<br>
<br>
末利白曰。以此事故。知爱生时。便生愁戚．啼哭．忧苦。烦惋．懊恼<br>
<br>
末利问王。于意云何。为爱我耶<br>
<br>
王复答曰。我实爱汝<br>
<br>
末利复问。若我一旦变易异者。王当云何<br>
<br>
答曰。末利。若汝一旦变易异者。我必生愁戚．啼哭．忧苦。烦惋．懊恼<br>
<br>
末利白曰。以此事故。知爱生时。便生愁戚．啼哭．忧苦。烦惋．懊恼<br>
<br>
拘萨罗王波斯匿语曰。末利。从今日去沙门瞿昙因此事是我师。我是彼弟子。末利。我今自归于佛．法及比丘众。唯愿世尊受我为优婆塞。从今日始。终身自归。乃至命尽<br>
<br>
佛说如是。拘萨罗王波斯匿及末利皇后闻佛所说。欢喜奉行<br>
<br>
爱生经第五竟(一千六百七十八字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>