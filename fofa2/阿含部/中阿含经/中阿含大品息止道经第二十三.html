<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一三九）中阿含大品息止道经第二十三(第三念诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。年少比丘始成就戒。当以数数诣息止道观相。骨相．青相．腐相．食相．骨锁相。彼善受善持此相已。还至住处。澡洗手足。敷尼师檀。在于床上结加趺坐。即念此相。骨相．青相．腐相．食相．骨锁相。所以者何。若彼比丘修习此相。速除心中欲恚之病。于是。世尊说此颂曰<br>
<br>
　若年少比丘　　觉未得上意<br>
　当诣息止道　　欲除其淫欲<br>
　心中无恚诤　　慈愍于众生<br>
　遍满一切方　　往至观诸身<br>
　当观于青相　　及以烂腐坏<br>
　观鸟虫所食　　骨骨节相连<br>
　修习如是相　　还归至本处<br>
　澡洗于手足　　敷床正基坐<br>
　当以观真实　　内身及外身<br>
　盛满大小便　　心肾肝肺等<br>
　若欲分卫食　　到人村邑间<br>
　如将铠缠络　　常正念在前<br>
　若见色可爱　　清净欲相应<br>
　见已观如真　　正念佛法律<br>
　此中无骨筋　　无肉亦无血<br>
　无肾心肝肺　　无有涕唾脑<br>
　一切地皆空　　水种亦复然<br>
　空一切火种　　风种亦复空<br>
　若所有诸觉　　清净欲相应<br>
　彼一切息止　　如慧之所观<br>
　如是行精勤　　常念不净想<br>
　永断淫怒痴　　除一切无明<br>
　兴起清净明　　比丘得苦边　<br>
<br>
佛说如是。彼诸比丘闻佛所说。欢喜奉行<br>
<br>
息止道经第二十三竟(三百七十二字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>