<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（五）中阿含七法品木积喻经第五(初一日诵)<br>
<br>
我闻如是<br>
<br>
一时。佛游拘萨罗。在人间。与大比丘众翼从而行<br>
<br>
尔时。世尊则于中路。忽见一处有大木积。洞燃俱炽。世尊见已。便下道侧。更就余树敷尼师檀。结加趺坐<br>
<br>
世尊坐已。告诸比丘。汝等见彼有大木积洞燃俱炽耶<br>
<br>
时。诸比丘答曰。见也。世尊<br>
<br>
世尊复告诸比丘曰。于汝意云何。谓大木积洞燃俱炽。若抱．若坐．若卧。谓刹利女。梵志．居士．工师女。年在盛时。沐浴香薰。着明净衣。华鬘．璎珞严饰其身。若抱．若坐．若卧。何者为乐<br>
<br>
时。诸比丘白曰。世尊。谓大木积洞燃俱炽。若抱．若坐．若卧。甚苦。世尊。谓刹利女。梵志．居士．工师女。年在盛时。沐浴香薰。着明净衣。华鬘．璎珞严饰其身。若抱．若坐．若卧。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁抱木积洞燃俱炽。若坐．若卧。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。若抱刹利女。梵志．居士．工师女。年在盛时。沐浴香薰。着明净衣。华鬘．璎珞严饰其身。若坐．若卧者。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以紧索毛绳绞勒其[跳-兆+專]断皮。断皮已断肉。断肉已断筋。断筋已断骨。断骨已至髓而住。若从刹利．梵志．居士．工师受其信施。按摩身体．支节．手足。何者为乐<br>
<br>
时。诸比丘白曰。世尊。若有力士以紧索毛绳绞勒其[跳-兆+專]断皮。断皮已断肉。断肉已断筋。断筋已断骨。断骨已至髓而住。甚苦。世尊。若从刹利．梵志．居士．工师受其信施。按摩身体．支节．手足。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以紧索毛绳绞勒其[跳-兆+專]断皮。断皮已断肉。断肉已断筋。断筋已断骨。断骨已至髓而住。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受其信施。按摩身体．支节．手足。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以莹磨利刀截断其髀。若从刹利．梵志．居士．工师受信施．礼拜。恭敬将迎。何者为乐<br>
<br>
时。诸比丘白曰。世尊。若有力士以莹磨利刀截断其髀。甚苦。世尊。若从刹利．梵志．居士．工师受信施．礼拜。恭敬将迎。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以莹磨利刀截断其髀。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受信施．礼拜。恭敬将迎。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以铁铜鍱洞燃俱炽。缠络其身。若从刹利．梵志．居士．工师受信施衣服。何者为乐<br>
<br>
时。诸比丘白曰。世尊。若有力士以铁铜鍱洞燃俱炽。缠络其身。甚苦。世尊。若从刹利．梵志．居士．工师受信施衣服。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以铁铜鍱洞燃俱炽。缠络其身。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受信施衣服。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以热铁钳钳开其口。便以铁丸洞燃俱炽。着其口中。彼热铁丸烧唇。烧唇已烧舌。烧舌已烧龂。烧龂已烧咽。烧咽已烧心。烧心已烧肠胃。烧肠胃已下过。若从刹利．梵志．居士．工师受信施食无量众味。何者为乐<br>
<br>
时。诸比丘白曰。世尊。若有力士以热铁钳钳开其口。便以铁丸洞燃俱炽。着其口中。彼热铁丸烧唇。烧唇已烧舌。烧舌已烧龂。烧龂已烧咽。烧咽已烧心。烧心已烧肠胃。烧肠胃已下过。甚苦。世尊。若从刹利．梵志．居士．工师受信施食无量众味。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以热铁钳钳开其口。便以铁丸洞燃俱炽。着其口中。彼热铁丸烧唇。烧唇已烧舌。烧舌已烧龂。烧龂已烧咽。烧咽已烧心。烧心已烧肠胃。烧肠胃已下过。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受信施食无量众味。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以铁铜床洞燃俱炽。强逼使人坐卧其上。若从刹利．梵志．居士．工师受其信施床榻卧具。何者为乐<br>
<br>
时。诸比丘白曰。世尊。若有力士以铁铜床洞燃俱炽。强逼使人坐卧其上。甚苦。世尊。若从刹利．梵志．居士．工师受其信施床榻卧具。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以铁铜床洞燃俱炽。强逼使人坐卧其上。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受其信施床榻卧具。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
世尊复告诸比丘曰。于意云何。若有力士以大铁铜釜洞燃俱炽。撮举人已。倒着釜中。若从刹利．梵志．居士．工师受信施房舍。泥治垩洒。窗户牢密。炉火熅暖。何者为乐<br>
<br>
时。诸比丘白曰。世尊。若有力士以大铁铜釜洞燃俱炽。撮举人已。倒着釜中。甚苦。世尊。若从刹利．梵志．居士．工师受信施房舍。泥治垩洒。窗户牢密。炉火熅暖。甚乐。世尊<br>
<br>
世尊告曰。我为汝说。不令汝等学沙门失沙门道。汝欲成无上梵行者。宁令力士以大铁铜釜洞燃俱炽。撮举人已。倒着釜中。彼虽因此受苦或死。然不以是身坏命终。趣至恶处。生地狱中。若愚痴人犯戒不精进。生恶不善法。非梵行称梵行。非沙门称沙门。从刹利．梵志．居士．工师受信施房舍。泥治垩洒。窗户牢密。炉火熅暖。彼愚痴人因是长夜不善不义。受恶法报。身坏命终。趣至恶处。生地狱中。是故汝等当观自义．观彼义．观两义。当作是念。我出家学。不虚不空。有果有报。有极安乐。生诸善处而得长寿。受人信施衣被．饮食．床褥．汤药。令诸施主得大福祐。得大果报。得大光明者。当作是学<br>
<br>
说此法时。六十比丘漏尽结解。六十比丘舍戒还家。所以者何。世尊教诫甚深。甚难。学道亦复甚深。甚难<br>
<br>
佛说如是。彼诸比丘闻佛所说。欢喜奉行<br>
<br>
木积喻经第五竟(二千六百四十四字)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 