<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一五六）中阿含梵志品梵波罗延经第五(第四分别诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。拘娑罗国众多梵志中后彷徉。往诣佛所。共相问讯。却坐一面。白曰。瞿昙。欲有所问。听我问耶<br>
<br>
世尊告曰。恣汝所问<br>
<br>
时。诸梵志问曰。瞿昙。颇今有梵志学故梵志法。为越故梵志法耶<br>
<br>
世尊答曰。今无梵志学故梵志法。梵志久已越故梵志法<br>
<br>
时。诸梵志问曰。瞿昙。云何今无梵志学故梵志法。诸梵志等越故梵志法来为几时耶<br>
<br>
彼时。世尊以偈答曰<br>
<br>
　所谓昔时有　　自调御热行<br>
　舍五欲功德　　行清净梵行<br>
　梵行及戒行　　率至柔软性<br>
　恕亮无害心　　忍辱护其意<br>
　昔时有此法　　梵志不护此<br>
　梵志不守护　　所有钱财谷<br>
　诵习钱财谷　　梵志守此藏<br>
　衣色若干种　　屋舍及床榻<br>
　丰城及诸国　　梵志学如是<br>
　此梵志莫害　　率守护诸法<br>
　往到于他门　　无有拘制彼<br>
　发家乞求法　　随其食时到<br>
　梵志住在家　　见者欲为施<br>
　满四十八年　　行清净梵行<br>
　求索明行成　　昔时梵志行<br>
　彼不偷财物　　亦无有恐怖<br>
　爱爱摄相应　　当以共和合<br>
　不为烦恼故　　怨淫相应法<br>
　诸有梵志者　　无能行如是<br>
　若有第一行　　梵志极坚求<br>
　彼诸淫欲法　　不行乃至梦<br>
　彼因此梵行　　自称梵我梵<br>
　知彼有此行　　慧者当知彼<br>
　床薄衣极单　　食酥乳命存<br>
　乞求皆如法　　立斋行布施<br>
　斋时无异乞　　自于己乞求<br>
　立斋行施时　　彼不有杀牛<br>
　如父母兄弟　　及余有亲亲<br>
　人牛亦如是　　彼因是生乐<br>
　饮食体有力　　乘者安隐乐<br>
　知有此义理　　莫乐杀于牛<br>
　柔软身极大　　精色名称誉<br>
　殷勤自求利　　昔时梵志行<br>
　梵志为自利　　专事及非事<br>
　彼当来此世　　必度脱此世<br>
　彼月过于月　　见意趣向彼<br>
　游戏于夜中　　严饰诸妇人<br>
　吉牛围绕前　　妇女极端正<br>
　人间微妙欲　　梵志之常愿<br>
　具足车乘具　　善作缝治好<br>
　家居及婚姻　　梵志之常愿<br>
　彼造作此缚　　我等从彼来<br>
　大王斋行施　　莫失其财利<br>
　饶财物米谷　　若有余钱财<br>
　大王相应此　　梵志及车乘<br>
　象斋及马斋　　马斋不障门<br>
　聚集作斋施　　财物施梵志<br>
　彼从此得利　　爱乐惜财物<br>
　彼以起为欲　　数数增长爱<br>
　犹如广池水　　及无量财物<br>
　如是人有牛　　于生生活具<br>
　彼造作此缚　　我等从彼来<br>
　大王斋行施　　莫失其财利<br>
　饶财物米谷　　若汝多有牛<br>
　大王相应此　　梵志及车乘<br>
　无量百千牛　　因为斋故杀<br>
　头角无所娆　　牛猪昔时等<br>
　往至捉牛角　　持利刀杀牛<br>
　唤牛及于父　　罗刹名曰香<br>
　彼唤呼非法　　以刀刺牛时<br>
　此法行于斋　　越过最在前<br>
　无有事而杀　　远离衰退法<br>
　昔时有三病　　欲不用食者<br>
　以憎嫉于牛　　起病九十八<br>
　如是此增诤　　故为智所恶<br>
　若人见如是　　谁不有憎者<br>
　如是此世行　　无智最下贱<br>
　各各为欲憎　　若妇诽谤夫<br>
　刹利梵志女　　及守护于姓<br>
　若犯于生法　　自在由于欲　<br>
<br>
如是。梵志。今无梵志学故梵志法。梵志越故梵志法来尔许时也<br>
<br>
于是。拘娑罗国众多梵志白曰。世尊。我已知。善逝。我已解。世尊。我今自归于佛．法及比丘众。唯愿世尊受我为优婆塞。从今日始。终身自归。乃至命尽<br>
<br>
佛说如是。彼拘娑罗国众多梵志及诸比丘闻佛所说。欢喜奉行。<br>
<br>
梵波罗延经第五竟(九百五十九字)<br>
<br>
中阿含经卷第三十九(十千六百九字)(第四分别诵)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>