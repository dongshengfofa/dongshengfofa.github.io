<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（四一）中阿含未曾有法品手长者经第十(初一日诵)<br>
<br>
我闻如是<br>
<br>
一时。佛游阿逻鞞伽逻。在和林中<br>
<br>
尔时。世尊告诸比丘。手长者有八未曾有法。云何为八。手长者有少欲．有信．有惭．有愧．有精进．有念．有定．有慧。手长者有少欲者。此何因说。手长者自少欲。不欲令他知我少欲。有信．有惭．有愧．有精进．有念．有定．有慧。手长者自有慧。不欲令他知我有慧。手长者有少欲者。因此故说。手长者有信者。此何因说。手长者得信坚固。深着如来。信根已立。终不随外沙门．梵志．若天．魔．梵及余世间。手长者有信者。因此故说<br>
<br>
手长者有惭者。此何因说。手长者常行惭耻。可惭知惭。恶不善法。秽污烦恼受诸恶报。造生死本。手长者有惭者。因此故说。手长者有愧者。此何因说。手长者常行愧。可羞愧知愧。恶不善法。秽污烦恼受诸恶报。造生死本。手长者有愧者。因此故说。手长者有精进者。此何因说。手长者常行精进。除恶不善。修诸善法。恒自起意。专一坚固。为诸善本。不舍方便。手长者有精进者。因此故说<br>
<br>
手长者有念者。此何因说。手长者观内身如身。观内觉．心．法如法。手长者有念者。因此故说。手长者有定者。此何因说。手长者离欲．离恶不善之法至得第四禅成就游。手长者有定者。因此故说。手长者有慧者。此何因说。手长者修行智慧。观兴衰法。得如此智。圣慧明达。分别晓了。以正尽苦。手长者有慧者。因此故说。手长者有八未曾有法者。因此故说<br>
<br>
佛说如是。彼诸比丘闻佛所说。欢喜奉行<br>
<br>
手长者经第十竟(四百七十三字)<br>
<br>
中阿含经卷第九(一万二千八十八字)<br>
<br>
中阿含未曾有法品第四竟(一万九百四十六字)(初一日诵)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>