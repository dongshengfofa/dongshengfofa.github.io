<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一一八）中阿含大品龙象经第二(第三念诵)<br>
<br>
我闻如是<br>
<br>
一时。佛游舍卫国。在东园鹿子母堂<br>
<br>
尔时。世尊则于晡时从宴坐起。堂上来下。告曰。乌陀夷。共汝往至东河澡浴<br>
<br>
尊者乌陀夷白曰。唯然<br>
<br>
于是。世尊将尊者乌陀夷往至东河。脱衣岸上。便入水浴。浴已还出。拭体着衣<br>
<br>
尔时。波斯匿王有龙象。名曰念。作一切妓乐。历度东河。众人见已。便作是说。是龙中龙。为大龙王。为是谁耶<br>
<br>
尊者乌陀夷叉手向佛。白曰。世尊。象受大身。众人见已。便作是说。是龙中龙。为大龙王。为是谁耶<br>
<br>
世尊告曰。如是。乌陀夷。如是。乌陀夷。象受大身。众人见已。便作是说。是龙中龙。为大龙王。为是谁耶。乌陀夷。马．骆驼．牛．驴．胸行．人．树。生大形。乌陀夷。众人见已。便作是说。是龙中龙。为大龙王。为是谁耶。乌陀夷。若有世间。天及魔．梵．沙门．梵志。从人至天。不以身．口．意害者。我说彼是龙。乌陀夷。如来于世间。天及魔。梵．沙门．梵志。从人至天。不以身．口．意害。是故我名龙<br>
<br>
于是。尊者乌陀夷叉手向佛。白曰。世尊。唯愿世尊加我威力。善逝加我威力。令我在佛前。以龙相应颂颂赞世尊<br>
<br>
世尊告曰。随汝所欲<br>
<br>
于是。尊者乌陀夷在于佛前。以龙相应颂赞世尊曰<br>
<br>
　正觉生人间　　自御得正定<br>
　修习行梵迹　　息意能自乐<br>
　人之所敬重　　越超一切法<br>
　亦为天所敬　　无著至真人<br>
　越度一切结　　于林离林去<br>
　舍欲乐无欲　　如石出真金<br>
　普闻正尽觉　　如日升虚空<br>
　一切龙中高　　如众山有岳<br>
　称说名大龙　　而无所伤害<br>
　一切龙中龙　　真谛无上龙<br>
　温润无有害　　此二是龙足<br>
　苦行及梵行　　是谓龙所行<br>
　大龙信为手　　二功德为牙<br>
　念项智慧头　　思惟分别法<br>
　受持诸法腹　　乐远离双臂<br>
　住善息出入　　内心至善定<br>
　龙行止俱定　　坐定卧亦定<br>
　龙一切时定　　是谓龙常法<br>
　无秽家受食　　有秽则不受<br>
　得恶不净食　　舍之如师子<br>
　所得供养者　　为他慈愍受<br>
　龙食他信施　　存命无所著<br>
　断除大小结　　解脱一切缚<br>
　随彼所游行　　心无有系着<br>
　犹如白莲花　　水生水长养<br>
　泥水不能着　　妙香爱乐色<br>
　如是最上觉　　世生行世间<br>
　不为欲所染　　如华水不着<br>
　犹如然火炽　　不益薪则止<br>
　无薪火不传　　此火为之灭<br>
　慧者说此喻　　欲令解其义<br>
　是龙之所知　　龙中龙所说<br>
　远离淫欲恚　　断痴得无漏<br>
　龙舍离其身　　此龙谓之灭　<br>
<br>
佛说如是。尊者乌陀夷闻佛所说。欢喜奉行<br>
<br>
龙象经第二竟(七百三十字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>