<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第十<br>
<br>
　　东晋罽宾三藏瞿昙僧伽提婆译<br>
<br>
　　习相应品第五(有十六经)(初一日诵)<br>
<br>
　&nbsp; 何义．不思．念．惭二　　戒敬各二．及本际<br>
　&nbsp; 二食．尽智．说涅槃　　弥醯．即为比丘说　<br>
<br>
　　（四二）中阿含习相应品何义经第一<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。尊者阿难则于晡时从燕坐起。往诣佛所。稽首礼足。却住一面。白曰。世尊。持戒为何义<br>
<br>
世尊答曰。阿难。持戒者。令不悔义。阿难。若有持戒者。便得不悔<br>
<br>
复问。世尊。不悔为何义<br>
<br>
世尊答曰。阿难。不悔者。令欢悦义。阿难。若有不悔者。便得欢悦<br>
<br>
复问世尊。欢悦为何义<br>
<br>
世尊答曰。阿难。欢悦者。令喜义。阿难。若有欢悦者。便得喜<br>
<br>
复问。世尊。喜为何义<br>
<br>
世尊答曰。阿难。喜者。令止义。阿难。若有喜者。便得止身<br>
<br>
复问。世尊。止为何义<br>
<br>
世尊答曰。阿难。止者。令乐义。阿难。若有止者。便得觉乐<br>
<br>
复问。世尊。乐为何义<br>
<br>
世尊答曰。阿难。乐者。令定义。阿难。若有乐者。便得定心<br>
<br>
复问。世尊。定为何义<br>
<br>
世尊答曰。阿难。定者。令见如实．知如真义。阿难。若有定者。便得见如实．知如真<br>
<br>
复问。世尊。见如实．知如真为何义<br>
<br>
世尊答曰。阿难。见如实．知如真者。令厌义。阿难。若有见如实．知如真者。便得厌<br>
<br>
复问。世尊。厌为何义<br>
<br>
世尊答曰。阿难。厌者。令无欲义。阿难。若有厌者。便得无欲<br>
<br>
复问。世尊。无欲为何义<br>
<br>
世尊答曰。阿难。无欲者。令解脱义。阿难。若有无欲者。便得解脱一切淫．怒．痴。是为。阿难。因持戒便得不悔。因不悔便得欢悦。因欢悦便得喜。因喜便得止。因止便得乐。因乐便得定。阿难。多闻圣弟子因定便得见如实．知如真。因见如实．知如真。便得厌。因厌便得无欲。因无欲便得解脱。因解脱便知解脱。生已尽。梵行已立。所作已办。不更受有。知如真。阿难。是为法法相益。法法相因。如是此戒趣至第一。谓度此岸。得至彼岸<br>
<br>
佛说如是。尊者阿难及诸比丘闻佛所说。欢喜奉行<br>
<br>
何义经第一竟(五百二十九字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>