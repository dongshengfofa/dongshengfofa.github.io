<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（二一一）中阿含晡利多品大拘絺罗经第十(第五后诵)<br>
<br>
我闻如是<br>
<br>
一时。佛游王舍城。在竹林迦兰哆园<br>
<br>
尔时。尊者舍黎子则于晡时从燕坐起。往诣尊者大拘絺罗所。共相问讯。却坐一面<br>
<br>
尊者舍黎子语曰。贤者拘絺罗。欲有所问。听我问耶<br>
<br>
尊者大拘絺罗白曰。尊者舍黎子。欲问便问。我闻已当思<br>
<br>
尊者舍黎子问曰。贤者拘絺罗。不善者说不善。不善根者说不善根。何者不善。何者不善根耶<br>
<br>
尊者大拘絺罗答曰。身恶行。口．意恶行。是不善也。贪．恚．痴。是不善根也。是谓不善。是谓不善根<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。善者说善。善根者说善根。何者为善。何者善根耶<br>
<br>
尊者大拘絺罗答曰。身妙行。口．意妙行。是善也。不贪．不恚．不痴。是善根也。是谓为善。是谓善根<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。智慧者说智慧。何者智慧<br>
<br>
尊者大拘絺罗答曰。知如是故说智慧。知何等耶。知此苦如真。知此苦习．知此苦灭．知此苦灭道如真。知如是故说智慧<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。识者说识。何者识耶<br>
<br>
尊者大拘絺罗答曰。识识是故说识。识何等耶。识色。识声．香．味．触．法。识识是故说识<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。智慧及识。此二法为合为别。此二法可得别施设耶<br>
<br>
尊者大拘絺罗答曰。此二法合不别。此二法不可别施设。所以者何。智慧所知。即是识所识。是故此二法合不别。此二法不可别施设<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。知者汝以何等知<br>
<br>
尊者大拘絺罗答曰。知者我以智慧知<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。智慧有何义。有何胜。有何功德<br>
<br>
尊者大拘絺罗答曰。智慧者有厌义．无欲义．见如真义<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。云何正见<br>
<br>
尊者大拘絺罗答曰。知苦如真。知苦习．灭．道如真者。是谓正见<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。几因几缘生正见耶<br>
<br>
尊者大拘絺罗答曰。二因二缘而生正见。云何为二。一者从他闻。二者内自思惟。是谓二因二缘而生正见<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几支摄正见。得心解脱果．慧解脱果。得心解脱功德．慧解脱功德耶<br>
<br>
尊者大拘絺罗答曰。有五支摄正见。得心解脱果．慧解脱果。得心解脱功德．慧解脱功德。云何为五。一者真谛所摄。二者戒所摄。三者博闻所摄。四者止所摄。五者观所摄。是谓有五支摄正见。得心解脱果．慧解脱果。得心解脱功德．慧解脱功德<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。云何生当来有<br>
<br>
尊者大拘絺罗答曰。愚痴凡夫无知．不多闻。无明所覆。爱结所系。不见善知识。不知圣法。不御圣法。是谓生当来有<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。云何不生当来有<br>
<br>
尊者大拘絺罗答曰。若无明已尽。明已生者。必尽苦也。是谓不生于当来有<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几觉耶<br>
<br>
尊者大拘絺罗答曰。有三觉。乐觉．苦觉．不苦不乐觉。此缘何有耶。缘更乐有<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。觉．想．思。此三法为合为别。此三法可别施设耶<br>
<br>
尊者大拘絺罗答曰。觉．想．思。此三法合不别。此三法不可别施设。所以者何。觉所觉者。即是想所想。思所思。是故此三法合不别。此三法不可别施设<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。灭者有何对<br>
<br>
尊者大拘絺罗答曰。灭者无有对<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有五根异行．异境界。各各受自境界。眼根。耳．鼻．舌．身根。此五根异行．异境界。各各受自境界。谁为彼尽受境界。谁为彼依耶<br>
<br>
尊者大拘絺罗答曰。五根异行．异境界。各各自受境界。眼根。耳．鼻．舌．身根。此五根异行．异境界。各各受自境界。意为彼尽受境界。意为彼依<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。意者依何住耶<br>
<br>
尊者大拘絺罗答曰。意者依寿。依寿住<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。寿者依何住耶<br>
<br>
尊者大拘絺罗答曰。寿者依暖。依暖住<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。寿及暖。此二法为合为别。此二法可得别施设耶<br>
<br>
尊者大拘絺罗答曰。寿及暖。此二法合不别。此二法不可别施设。所以者何。因寿故有暖。因暖故有寿。若无寿者则无暖。无暖者则无寿。犹如因油因炷。故得燃灯。彼中因[火*僉]故有光。因光故有[火*僉]。若无[火*僉]者则无光。无光者则无[火*僉]。如是因寿故有暖。因暖故有寿。若无寿者则无暖。无暖者则无寿。是故此二法合不别。此二法不可别施设<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几法生身死已。身弃冢间。如木无情<br>
<br>
尊者大拘絺罗答曰。有三法生身死已。身弃冢间。如木无情。云何为三。一者寿。二者暖。三者识。此三法生身死已。身弃冢间。如木无情<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。若死及入灭尽定者。有何差别<br>
<br>
尊者大拘絺罗答曰。死者寿命灭讫。温暖已去。诸根败坏。比丘入灭尽定者。寿不灭讫。暖亦不去。诸根不败坏。死及入灭尽定者。是谓差别<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。若入灭尽定及入无想定者。有何差别<br>
<br>
尊者大拘絺罗答曰。比丘入灭尽定者。想及知灭。比丘入无想定者。想知不灭。若入灭尽定及入无想定者。是谓差别<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。若从灭尽定起及从无想定起者。有何差别<br>
<br>
尊者大拘絺罗答曰。比丘从灭尽定起时。不如是念。我从灭尽定起。比丘从无想定起时。作如是念。我为有想。我为无想。从灭尽定起及从无想定起者。是谓差别<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。比丘入灭尽定时先灭何法。为身行。为口．意行耶<br>
<br>
尊者大拘絺罗答曰。比丘入灭尽定时。先灭身行。次灭口行。后灭意行<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。比丘从灭尽定起时。先生何法。为身行口．意行耶<br>
<br>
尊者大拘絺罗答曰。比丘从灭尽定起时。先生意行。次生口行。后生身行<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已欢喜奉行<br>
<br>
复问曰。贤者拘絺罗。比丘从灭尽定起时触几触<br>
<br>
尊者大拘絺罗答曰。比丘从灭尽定起时触三触。云何为三。一者不移动触。二者无所有触。三者无相触。比丘从灭尽定起时触此三触<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。空．无愿．无相。此三法异义．异文耶。为一义．异文耶<br>
<br>
尊者大拘絺罗答曰。空．无愿．无相。此三法异义．异文<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几因几缘生不移动定耶<br>
<br>
尊者大拘絺罗答曰。有四因四缘生不移动定。云何为四。若比丘离欲．离恶不善之法。至得第四禅成就游。是谓四因四缘生不移动定<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几因几缘生无所有定耶<br>
<br>
尊者大拘絺罗答曰。有三因三缘生无所有定。云何为三。若比丘度一切色想。至得无所有处成就游。是谓有三因三缘生无所有定<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几因几缘生无想定<br>
<br>
尊者大拘絺罗答曰。有二因二缘生无想定。云何为二。一者不念一切想。二者念无想界。是谓二因二缘生无想定<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几因几缘住无想定耶<br>
<br>
尊者大拘絺罗答曰。有二因二缘住无想定。云何为二。一者不念一切想。二者念无想界。是谓二因二缘住无想定<br>
<br>
尊者舍黎子闻已。叹曰。善哉。善哉。贤者拘絺罗。尊者舍黎子叹已。欢喜奉行<br>
<br>
复问曰。贤者拘絺罗。有几因几缘从无想定起<br>
<br>
尊者大拘絺罗答曰。有三因三缘从无想定起。云何为三。一者念一切想。二者不念无想界。三者因此身因六处缘命根。是谓三因三缘。从无想定起<br>
<br>
如是。彼二尊更相称叹善哉善哉。更互所说。欢喜奉行。从坐起去<br>
<br>
尊者大拘絺罗经第十竟(三千七十五字)<br>
<br>
中阿含经卷第五十八(六千一百二十四字)<br>
<br>
中阿含晡利多品第三竟(三万四百四十五字)(第五后诵)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 