<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（四）中阿含七法品水喻经第四(初一日诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。我当为汝说七水人。谛听。谛听。善思念之<br>
<br>
时。诸比丘受教而听<br>
<br>
佛言。云何为七。或有一人常卧水中。或复有人出水还没。或复有人出水而住。或复有人出水而住。住已而观。或复有人出水而住。住已而观。观已而渡。或复有人出水而住。住已而观。观已而渡。渡已至彼岸。或复有人出水而住。住已而观。观已而渡。渡已至彼岸。至彼岸已。谓住岸人。如是。我当复为汝说七水喻人。谛听。谛听。善思念之<br>
<br>
时。诸比丘受教而听<br>
<br>
佛言。云何为七。或有人常卧。或复有人出已还没。或复有人出已而住。或复有人出已而住。住已而观。或复有人出已而住。住已而观。观已而渡。或复有人出已而住。住已而观。观已而渡。渡已至彼岸。或复有人出已而住。住已而观。观已而渡。渡已至彼岸。至彼岸已。谓住岸梵志。此七水喻人。我略说也。如上说。如上施设。汝知何义。何所分别。有何因缘<br>
<br>
时。诸比丘白世尊曰。世尊为法本。世尊为法主。法由世尊。唯愿说之。我等闻已。得广知义<br>
<br>
佛便告曰。汝等谛听。善思念之。我当为汝分别其义<br>
<br>
时。诸比丘受教而听<br>
<br>
佛言。云何有人常卧。谓或有人为不善法之所覆盖。染污所染。受恶法报。造生死本。是谓有人常卧。犹人没溺。卧于水中。我说彼人亦复如是。是谓初水喻人。世间谛如有也<br>
<br>
云何有人出已还没。谓人既出。得信善法。持戒．布施．多闻．智慧。修习善法。彼于后时失信不固。失持戒．布施．多闻．智慧而不坚固。是谓有人出已还没。犹人溺水。既出还没。我说彼人亦复如是。是谓第二水喻人。世间谛如有也<br>
<br>
云何有人出已而住。谓人既出。得信善法。持戒．布施．多闻．智慧。修习善法。彼于后时信固不失。持戒．布施．多闻．智慧。坚固不失。是谓有人出已而住。犹人溺水。出已而住。我说彼人亦复如是。是谓第三水喻人。世间谛如有也<br>
<br>
云何有人出已而住。住已而观。谓人既出。得信善法。持戒．布施．多闻．智慧。修习善法。彼于后时信固不失。持戒．布施．多闻．智慧。坚固不失。住善法中。知苦如真。知苦习．知苦灭．知苦灭道如真。彼如是知．如是见。三结便尽。谓身见．戒取．疑。三结已尽。得须陀洹。不堕恶法。定趣正觉。极受七有。天上．人间七往来已。便得苦际。是谓有人出已而住。住已而观。犹人溺水。出已而住。住已而观。我说彼人亦复如是。是谓第四水喻人。世间谛如有也<br>
<br>
云何有人出已而住。住已而观。观已而渡。谓人既出。得信善法。持戒．布施．多闻．智慧。修习善法。彼于后时信固不失。持戒。布施．多闻．智慧。坚固不失。住善法中。知苦如真。知苦习．知苦灭．知苦灭道如真。如是知．如是见。三结便尽。谓身见．戒取．疑。三结已尽。淫．怒．痴薄。得一往来天上．人间。一往来已。便得苦际。是谓有人出已而住。住已而观。观已而渡。犹人溺水。出已而住。住已而观。观已而渡。我说彼人亦复如是。是谓第五水喻人。世间谛如有也<br>
<br>
云何有人出已而住。住已而观。观已而渡。渡已至彼岸。谓人既出。得信善法。持戒．布施．多闻．智慧。修习善法。彼于后时信固不失。持戒．布施．多闻．智慧。坚固不失。住善法中。知苦如真。知苦习．知苦灭．知苦灭道如真。如是知．如是见。五下分结尽。谓贪欲．嗔恚．身见．戒取．疑。五下分结尽已。生于彼间。便般涅槃。得不退法。不还此世。是谓有人出已而住。住已而观。观已而渡。渡已至彼岸。犹人溺水。出已而住。住已而观。观已而渡。渡已至彼岸。我说彼人亦复如是。是谓第六水喻人。世间谛如有也<br>
<br>
云何有人出已而住。住已而观。观已而渡。渡已至彼岸。至彼岸已。谓住岸梵志。谓人既出。得信善法。持戒．布施．多闻．智慧。修习善法。彼于后时信固不失。持戒．布施．多闻．智慧。坚固不失。住善法中。知苦如真。知苦习．知苦灭．知苦灭道如真。如是知．如是见。欲漏心解脱。有漏．无明漏心解脱。解脱已。便知解脱。生已尽。梵行已立。所作已办。不更受有。知如真。是谓有人出已而住。住已而观。观已而渡。渡已至彼岸。至彼岸已。谓住岸梵志。犹人溺水。出已而住。住已而观。观已而渡。渡已至彼岸。至彼岸已。谓住岸人。我说彼人亦复如是。是谓第七水喻人。世间谛如有也。我向所言。当为汝说七水人者。因此故说<br>
<br>
佛说如是。彼诸比丘闻佛所说。欢喜奉行<br>
<br>
水喻经第四竟(千三百八十八字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>