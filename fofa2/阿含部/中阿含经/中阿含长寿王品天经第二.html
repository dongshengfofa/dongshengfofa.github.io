<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第十八<br>
<br>
　　东晋罽宾三藏瞿昙僧伽提婆译<br>
<br>
　　（七三）中阿含长寿王品天经第二(第二小土城诵)<br>
<br>
我闻如是<br>
<br>
一时。佛游枝提瘦。在水渚林中<br>
<br>
尔时。世尊告诸比丘。我本未得觉无上正真道时。而作是念。我宁可得生其光明。因其光明而见形色。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色也。然我未与彼天共同集会。未相慰劳。未有所论说。未有所答对<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对也。然我不知彼天如是姓．如是字．如是生<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便具形色。及与彼天共同集会。共相慰劳。有所论说。有所答对。亦知彼天如是姓．如是字．如是生也。然我不知彼天如是食．如是受苦乐<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐也。然我不知彼天如是长寿．如是久住．如是命尽<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽也。然我不知彼天作如是如是业已。死此生彼<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼也。然我不知彼天．彼彼天中<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼。亦知彼天．彼彼天中。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼。亦知彼天．彼彼天中也。然我不知彼天上我曾生中．未曾生中<br>
<br>
我复作是念。我宁可得生其光明。因其光明而见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼。亦知彼天．彼彼天中。亦知彼天上我曾生中．未曾生中。如是我智见极大明净。我为智见极明净故。便在远离独住。心无放逸。修行精勤。我因在远离独住。心无放逸。修行精勤故。即得光明。便见形色。及与彼天共同集会。共相慰劳。有所论说。有所答对。亦知彼天如是姓．如是字．如是生。亦知彼天如是食．如是受苦乐。亦知彼天如是长寿．如是久住．如是命尽。亦知彼天作如是如是业已。死此生彼。亦知彼天．彼彼天中。亦知彼天上我曾生中．未曾生中也<br>
<br>
若我不正知得此八行者。便不可一向说得。亦不知我得觉无上正真之道。我亦于此世间。诸天．魔．梵．沙门．梵志不能出过其上。我亦不得解脱种种解脱。我亦未离诸颠倒。未生已尽．梵行已立．所作已办．不更受有。知如真。若我正知得此八行者。便可一向说得。亦知我得觉无上正真之道。我亦于此世间。诸天．魔．梵．沙门．梵志出过其上。我亦得解脱种种解脱。我心已离诸颠倒。生已尽。梵行已立。所作已办。不更受有。知如真<br>
<br>
佛说如是。彼诸比丘闻佛所说。欢喜奉行<br>
<br>
天经第二竟(千七百七十四字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>