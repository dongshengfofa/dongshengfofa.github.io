<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一二五）中阿含大品贫穷经第九(第三念诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。世有欲人贫穷。为大苦耶<br>
<br>
诸比丘白曰。尔也。世尊<br>
<br>
世尊复告诸比丘曰。若有欲人贫穷举贷他家财物。世中举贷他家财物。为大苦耶<br>
<br>
诸比丘白曰。尔也。世尊<br>
<br>
世尊复告诸比丘曰。若有欲人举贷财物。不得时还。曰曰长息。世中长息。为大苦耶<br>
<br>
诸比丘白曰。尔也。世尊<br>
<br>
世尊复告诸比丘曰。若有欲人长息不还。财主责索。世中财主责索。为大苦耶<br>
<br>
诸比丘白曰。尔也。世尊<br>
<br>
世尊复告诸比丘曰。若有欲人财主责索。不能得偿。财主数往至彼求索。世中财主数往至彼求索。为大苦耶<br>
<br>
诸比丘白曰。尔也。世尊<br>
<br>
世尊复告诸比丘曰。若有欲人财主数往至彼求索。彼故不还。便为财主之所收缚。世中为财主收缚。为大苦耶<br>
<br>
诸比丘白曰。尔也。世尊<br>
<br>
是为世中有欲人贫穷是大苦。世中有欲人举贷财物是大苦。世中有欲人举贷长息是大苦。世中有欲人财主责索是大苦。世中有欲人财主数往至彼求索是大苦。世中有欲人为财主收缚是大苦。如是若有于此圣法之中。无信于善法。无禁戒．无博闻．无布施．无智慧于善法。彼虽多有金．银．琉璃．水精．摩尼．白珂．螺璧．珊瑚．琥珀．码瑙．玳[瑁-目+月]．砗渠．碧玉．赤石．琁珠。然彼故贫穷。无有力势。是我圣法中说不善贫穷也<br>
<br>
彼身恶行。口．意恶行。是我圣法中说不善举贷也。彼欲覆藏身之恶行。不自发露。不欲道说。不欲令人诃责。不顺求。欲覆藏口．意恶行。不自发露。不欲道说。不欲令人诃责。不顺求。是我圣法中说不善长息也。彼或行村邑及村邑外。诸梵行者见已。便作是说。诸贤。此人如是作．如是行．如是恶．如是不净。是村邑刺。彼作是说。诸贤。我不如是作．不如是行．不如是恶．不如是不净。亦非村邑刺。是我圣法中说不善责索也<br>
<br>
彼或在无事处。或在山林树下。或在空闲居。念三不善念欲念．恚念．害念。是我圣法中说不善数往求索也。彼作身恶行。口．意恶行。彼作身恶行。口．意恶行已。因此缘此。身坏命终。必至恶处。生地狱中。是我圣法中说不善收缚也。我不见缚更有如是苦．如是重．如是粗．如是不可乐。如地狱．畜生．饿鬼缚也。此三苦缚。漏尽阿罗诃比丘已知灭尽。拔其根本。永无来生<br>
<br>
于是。世尊说此颂曰<br>
<br>
　世间贫穷苦　　举贷他钱财<br>
　举贷钱财已　　他责为苦恼<br>
　财主往求索　　因此收系缚<br>
　此缚甚重苦　　世间乐于欲<br>
　于圣法亦然　　若无有正信<br>
　无惭及无愧　　作恶不善行<br>
　身作不善行　　口意俱亦然<br>
　覆藏不欲说　　不乐正教诃<br>
　若有数数行　　意念则为苦<br>
　或村或静处　　因是必有悔<br>
　身口习诸行　　及意之所念<br>
　恶业转增多　　数数作复作<br>
　彼恶业无慧　　多作不善已<br>
　随所生毕讫　　必往地狱缚<br>
　此缚最甚苦　　雄猛之所离<br>
　如法得财利　　不负得安隐<br>
　施与得欢喜　　二俱皆获利<br>
　如是诸居士　　因施福增多<br>
　如是圣法中　　若有好诚信<br>
　具足成惭愧　　庶几无悭贪<br>
　已舍离五盖　　常乐行精进<br>
　成就诸禅定　　满具常弃乐<br>
　已得无食乐　　犹如水浴净<br>
　不动心解脱　　一切有结尽<br>
　无病为涅槃　　谓之无上灯<br>
　无忧无尘安　　是说不移动　<br>
<br>
佛说如是。彼诸比丘闻佛所说。欢喜奉行<br>
<br>
贫穷经第九竟(一千一十字)<br>
<br>
中阿含经卷第二十九(八千八百三字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>