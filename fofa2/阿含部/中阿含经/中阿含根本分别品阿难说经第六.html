<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一六七）中阿含根本分别品阿难说经第六(第四分别诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。尊者阿难为诸比丘夜集讲堂。说跋地罗帝偈及其义也<br>
<br>
尔时。有一比丘过夜平旦。往诣佛所。稽首作礼。却坐一面。白曰。世尊。彼尊者阿难为诸比丘夜集讲堂。说跋地罗帝偈及其义也<br>
<br>
于是。世尊告一比丘。汝往至阿难比丘所。作如是语。阿难。世尊呼汝<br>
<br>
彼一比丘受世尊教。即从座起。稽首佛足。绕三匝而去。往至尊者阿难所而语曰。世尊呼尊者阿难<br>
<br>
尊者阿难即往佛所。稽首作礼。却住一面。世尊问曰。阿难。汝实为诸比丘夜集讲堂。说跋地罗帝偈及其义耶<br>
<br>
尊者阿难答曰。唯然<br>
<br>
世尊问曰。阿难。汝云何为诸比丘说跋地罗帝偈及其义耶<br>
<br>
尊者阿难即便说曰<br>
<br>
　慎莫念过去　　亦勿愿未来<br>
　过去事已灭　　未来复未至<br>
　现在所有法　　彼亦当为思<br>
　念无有坚强　　慧者觉如是<br>
　为作圣人行　　孰知愁于死<br>
　我要不会彼　　大苦灾患终<br>
　如是行精进　　昼夜无懈怠<br>
　是故常当说　　跋地罗帝偈　<br>
<br>
世尊即复问曰。阿难。云何比丘念过去耶<br>
<br>
尊者阿难答曰。世尊。若有比丘乐过去色。欲．着．住。乐过去觉．想．行．识。欲．着．住。如是比丘念过去也<br>
<br>
世尊即复问曰。阿难。云何比丘不念过去<br>
<br>
尊者阿难答曰。世尊。若比丘不乐过去色。不欲．不着．不住。不乐过去觉．想．行．识。不欲．不着．不住。如是比丘不念过去<br>
<br>
世尊即复问曰。阿难。云何比丘愿未来耶<br>
<br>
尊者阿难答曰。世尊。若比丘乐未来色。欲．着．住。乐未来觉．想．行．识。欲．着．住。如是比丘愿未来也<br>
<br>
世尊即复问曰。阿难。云何比丘不愿未来<br>
<br>
尊者阿难答曰。世尊。若比丘不乐未来色。不欲．不着．不住。不乐未来觉．想．行．识。不欲．不着．不住。如是比丘不愿未来<br>
<br>
世尊即复问曰。阿难。云何比丘受现在法<br>
<br>
尊者阿难答曰。世尊。若比丘乐现在色。欲．着．住。乐现在觉．想．行．识。欲．着．住。如是比丘受现在法<br>
<br>
世尊即复问曰。阿难。云何比丘不受现在法<br>
<br>
尊者阿难答曰。世尊。若比丘不乐现在色。不欲．不着．不住。不乐现在觉．想．行．识。不欲．不着．不住。如是比丘不受现在法。世尊。我以如是为诸比丘夜集讲堂。说跋地罗帝偈及其义也<br>
<br>
于是。世尊告诸比丘。善哉。善哉。我弟子有眼．有智．有义．有法。所以者何。谓弟子在师面前如是句．如是文广说此义。实如阿难比丘所说。汝等应当如是受持。所以者何。此说观义应如是也<br>
<br>
佛说如是。尊者阿难及诸比丘闻佛所说。欢喜奉行<br>
<br>
阿难说经第六竟(七百七十二字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>