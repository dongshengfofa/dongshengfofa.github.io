<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（九二）中阿含秽品青白莲华喻经第六(第二小土城诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。或有法从身灭。不从口灭。或有法从口灭。不从身灭。或有法不从身口灭。但以慧见灭<br>
<br>
云何法从身灭。不从口灭。比丘者。有不善身行充满．具足受持着身。诸比丘见已。诃彼比丘。贤者。不善身行充满．具足受持。何为着身。贤者。可舍不善身行。修习善身行。彼于后时。舍不善身行。修习善身行。是谓法从身灭。不从口灭<br>
<br>
云何法从口灭。不从身灭。比丘者。不善口行充满具足受持着口。诸比丘见已呵彼比丘。贤者。不善口行充满．具足受持。何为着口。贤者。可舍不善口行。修习善口行。彼于后时。舍不善口行。修习善口行。是谓法从口灭。不从身灭<br>
<br>
云何法不从身口灭。但以慧见灭。增伺不从身口灭。但以慧见灭。如是诤讼．恚恨．嗔缠．不语结．悭．嫉．欺诳．谀谄．无惭．无愧。恶欲．恶见。不从身口灭。但以慧见灭。是谓法不从身口灭。但以慧见灭<br>
<br>
如来或有观。观他人心。知此人不如是修身．修戒．修心．修慧．如修身．修戒．修心．修慧．得灭增伺。所以者何。以此人心生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。得灭恶欲．恶见。所以者何。以此人心生恶欲．恶见而住。知此人如是修身．修戒．修心．修慧。如修身．修戒．修心．修慧。得灭增伺。所以者何。以此人心不生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。得灭恶欲．恶见。所以者何。以此人心不生恶欲．恶见而住。犹如青莲华。红．赤．白莲花。水生水长。出水上。不着水。如是。如来世间生．世间长。出世间行。不着世间法。所以者何。如来无所著．等正觉。出一切世间<br>
<br>
尔时。尊者阿难执拂侍佛。于是。尊者阿难叉手向佛。白曰。世尊。此经当名何。云何受持<br>
<br>
于是。世尊告曰。阿难。此经名为青白莲华喻。汝当如是善受持诵<br>
<br>
尔时。世尊告诸比丘。汝等当共受此青白莲花喻经。诵习守持。所以者何。此青白莲华喻经如法有义。是梵行本。致通．致觉。亦致涅槃。若族姓子。剃除须发。着袈裟衣。至信．舍家．无家．学道者。应当受此青白莲华喻经。善讽诵持<br>
<br>
佛说如是。尊者阿难及诸比丘闻佛所说。欢喜奉行<br>
<br>
青白莲华喻经第六竟(七百三字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>