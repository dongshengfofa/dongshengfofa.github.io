<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（九四）中阿含秽品黑比丘经第八(第二小土城诵)<br>
<br>
我闻如是<br>
<br>
一时。佛游舍卫国。在东园鹿母堂<br>
<br>
是时。黑比丘鹿母子常喜斗诤。往诣佛所。世尊遥见黑比丘来。因黑比丘故。告诸比丘。或有一人常喜斗诤。不称止诤。若有一人常喜斗诤。不称止诤者。此法不可乐。不可爱喜。不能令爱念。不能令敬重。不能令修习。不能令摄持。不能令得沙门。不能令得一意。不能令得涅槃<br>
<br>
或有一人恶欲。不称止恶欲。若有一人恶欲。不称止恶欲者。此法不可乐。不可爱喜。不能令爱念。不能令敬重。不得令修习。不能令摄持。不能令得沙门。不能令得一意。不能令得涅槃<br>
<br>
或有一人犯戒．越戒．缺戒．穿戒．污戒。不称持戒。若有一人犯戒．越戒．缺戒．穿戒．污戒．不称持戒者。此法不可乐。不可爱喜。不能令爱念．不能令敬重。不能令修习。不能令摄持。不能令得沙门。不能令得一意。不能令得涅槃<br>
<br>
或有一人有嗔缠．有不语结．有悭嫉．有谀谄欺诳．有无惭无愧。不称惭愧。若有一人有嗔缠．有不语结．有悭嫉．有谀谄欺诳．有无惭无愧．不称惭愧者。此法不可乐。不可爱喜。不能令爱念。不能令敬重。不能令修习。不能令摄持。不能令得沙门。不能令得一意。不能令得涅槃<br>
<br>
或有一人不经劳诸梵行。不称经劳诸梵行。若有一人不经劳诸梵行。不称经劳诸梵行者。此法不可乐。不可爱喜。不能令爱念。不能令敬重。不能令修习。不能令摄持。不能令得沙门。不能令得一意。不能令得涅槃<br>
<br>
或有一人不观诸法。不称观诸法。若有一人不观诸法。不称观诸法者。此法不可乐。不可爱喜。不能令爱念。不能令敬重。不能令修习。不能令摄持。不能令得沙门。不能令得一意。不能令得涅槃<br>
<br>
或有一人不宴坐。不称宴坐。若有一人不宴坐。不称宴坐者。此法不可乐。不可爱喜。不能令爱念。不能令敬重。不能令修习。不能令摄持。不能令得沙门。不能令得一意。不能令得涅槃。此人虽作是念。令诸梵行者供养．恭敬．礼事于我。然诸梵行者不供养．恭敬．礼事于彼。所以者何。彼人有此无量恶法。因彼有此无量恶法故。令诸梵行者不供养．恭敬．礼事于彼。犹如恶马系在枥养。虽作是念。令人系我着安隐处。与我好饮食．好看视我。然人不系着安隐处。不与好饮食．不好看视。所以者何。彼马有恶法。谓极粗弊．不温良故。令人不系着安隐处。不与好饮食．不好看视。如是。此人虽作是念。令诸梵行者供养．恭敬．礼事于我。然诸梵行者不供养．恭敬．礼事于彼。所以者何。彼人有此无量恶法。因彼有此无量恶法故。令诸梵行者不供养．恭敬．礼事于彼<br>
<br>
或有一人不喜斗诤。称誉止诤。若有一人不喜斗诤。称誉止诤者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃<br>
<br>
或有一人不恶欲。称誉止恶欲。若有一人不恶欲。称誉止恶欲者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃<br>
<br>
或有一人不犯戒．不越戒．不缺戒．不穿戒．不污戒。称誉持戒。若有一人不犯戒．不越戒．不缺戒．不穿戒．不污戒。称誉持戒者。此法可乐．可爱．可喜。能令爱念。能令敬重。能令修习。能令摄持。能令得沙门．能令得一意。能令得涅槃<br>
<br>
或有一人无嗔缠．无不语结．无悭嫉．无谀谄欺诳．无无惭无愧。称誉惭愧。若有一人无嗔缠．无不语结．无悭嫉．无谀谄欺诳．无无惭无愧。称誉惭愧者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃<br>
<br>
或有一人经劳诸梵行。称誉经劳诸梵行。若有一人经劳诸梵行。称誉经劳诸梵行者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃<br>
<br>
或有一人观诸法。称誉观诸法。若有一人观诸法。称誉观诸法者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃<br>
<br>
或有一人宴坐。称誉宴坐。若有一人宴坐。称誉宴坐者。此法可乐．可爱．可喜。能令爱念。能令敬重。能令修习。能令摄持。能令得沙门。能令得一意。能令得涅槃。此人虽不作是念。令诸梵行者供养．恭敬．礼事于我。然诸梵行者供养．恭敬．礼事于彼。所以者何。彼人有此无量善法。因彼有此无量善法故。令诸梵行者供养．恭敬．礼事于彼。犹如良马系在枥养。虽不作是念。令人系我着安隐处。与我好饮食．好看视我。然人系彼着安隐处。与好饮食．好看视之。所以者何。彼马有善法。谓软调好．极温良故。令人系着于安隐处。与好饮食．好看视之。如是。此人虽不作是念。令诸梵行者供养．恭敬．礼事于我。然诸梵行者供养．恭敬．礼事于彼<br>
<br>
佛说如是。彼诸比丘闻佛所说。欢喜奉行<br>
<br>
黑比丘经第八竟(一千五百二十七字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>