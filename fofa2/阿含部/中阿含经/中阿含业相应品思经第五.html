<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一五）中阿含业相应品思经第五(初一日诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。若有故作业。我说彼必受其报。或现世受。或后世受若不故作业。我说此不必受报。于中。身故作三业。不善与苦果受于苦报。口有四业。意有三业。不善与苦果受于苦报<br>
<br>
云何身故作三业。不善与苦果受于苦报。一曰杀生。极恶饮血。其欲伤害。不慈众生。乃至昆虫。二曰不与取。着他财物以偷意取。三曰邪淫。彼或有父所护。或母所护。或父母所护。或姐妹所护。或兄弟所护。或妇父母所护。或亲亲所护。或同姓所护。或为他妇女。有鞭罚恐怖。及有名假赁至华鬘。亲犯如此女。是谓身故作三业。不善与苦果受于苦报<br>
<br>
云何口故作四业。不善与苦果受于苦报。一曰妄言。彼或在众。或在眷属。或在王家。若呼彼问。汝知便说。彼不知言知。知言不知。不见言见。见言不见。为己为他。或为财物。知已妄言。二曰两舌。欲离别他。闻此语彼。欲破坏此。闻彼语此。欲破坏彼。合者欲离。离者复离。而作群党。乐于群党。称说群党。三曰粗言。彼若有言。辞气粗犷。恶声逆耳。众所不喜。众所不爱。使他苦恼。令不得定。说如是言。四曰绮语。彼非时说。不真实说。无义说。非法说。不止息说。又复称叹不止息事。违背于时而不善教。亦不善诃。是谓口故作四业。不善与苦果受于苦报<br>
<br>
云何意故作三业。不善与苦果受于苦报。曰贪伺。见他财物诸生活具。常伺求望。欲令我得。二曰嫉恚。意怀憎嫉而作是念。彼众生者。应杀．应缚．应收．应免．应逐摈出。其欲令彼受无量苦。三曰邪见。所见颠倒。如是见．如是说。无施．无斋．无有咒说。无善恶业。无善恶业报。无此世彼世。无父无母。世无真人往至善处．善去．善向。此世彼世。自知．自觉．自作证成就游。是谓意故作三业。不善与苦果受于苦报<br>
<br>
多闻圣弟子舍身不善业。修身善业。舍口．意不善业。修口．意善业。彼多闻圣弟子如是具足精进戒德。成就身净业。成就口．意净业。离恚离诤。除去睡眠。无调．贡高。断疑．度慢。正念正智。无有愚痴。彼心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。彼作是念。我本此心少不善修。我今此心无量善修。多闻圣弟子其心如是无量善修。若本因恶知识。为放逸行。作不善业。彼不能将去。不能秽污。不复相随。若有幼少童男．童女。生便能行慈心解脱者。而于后时。彼身．口．意宁可复作不善业耶<br>
<br>
比丘答曰。不也。世尊<br>
<br>
所以者何。自不作恶业。恶业何由生。是以男女在家．出家。常当勤修慈心解脱。若彼男女在家．出家修慈心解脱者。不持此身往至彼世。但随心去此。比丘应作是念。我本放逸。作不善业。是一切今可受报。终不后世。若有如是行慈心解脱无量善与者。必得阿那含。或复上得。如是。悲．喜心与舍俱。无结无怨。无恚无诤。极广甚大。无量善修。遍满一切世间成就游。彼作是念。我本此心少不善修。我今此心无量善修。多闻圣弟子其心如是无量善修。若本因恶知识。为放逸行。作不善业。彼不能将去。不能秽污。不复相随。若有幼少童男．童女。生便能行舍心解脱者。而于后时。彼身．口．意宁可复作不善业耶<br>
<br>
比丘答曰。不也。世尊<br>
<br>
所以者何。自不作恶业。恶业何由生。是以男女在家．出家。常当勤修舍心解脱。若彼男女在家．出家修舍心解脱者。不持此身往至彼世。但随心去此。比丘应作是念。我本放逸。作不善业。是一切今可受报。终不后世。若有如是行舍心解脱无量善修者。必得阿那含。或复上得<br>
<br>
佛说如是。彼诸比丘闻佛所说。欢喜奉行<br>
<br>
思经第五竟(一千七十四字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>