<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（九六）中阿含秽品无经第十(第二小土城诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。尊者舍梨子告诸比丘。诸贤。若有比丘．比丘尼未闻法者不得闻。已闻法者便忘失。若使有法本所修行。广布诵习。慧之所解。彼不复忆。知而不知。诸贤。是谓比丘．比丘尼净法衰退<br>
<br>
诸贤。若有比丘．比丘尼未闻法者便得闻。已闻法者不忘失。若使有法本所修行。广布诵习。慧之所解。彼常忆念。知而复知。是谓比丘．比丘尼净法转增<br>
<br>
诸贤。比丘者。当作如是观。我为有增伺。为无有增伺。我为有嗔恚心。为无有嗔恚心。我为有睡眠缠。为无有睡眠缠。我为有调．贡高。为无有调．贡高。我为有疑惑。为无有疑惑。我为有身诤。为无有身诤。我为有秽污心。为无有秽污心。我为有信。为无有信。我为有进。为无有进。我为有念。为无有念。我为有定。为无有定。我为有恶慧。为无有恶慧<br>
<br>
诸贤。若比丘观时则知。我有增伺．有嗔恚心．有睡眠缠．有调贡高．有疑惑．有身诤．有秽污心。无信．无进．无念．无定有恶慧者。诸贤。彼比丘欲灭此恶不善法故。便以速求方便。学极精勤。正念正智。忍不令退。诸贤。犹人为火烧头．烧衣。急求方便救头．救衣。诸贤。如是比丘欲灭此恶不善法故。便以速求方便。学极精勤。正念正智。忍不令退<br>
<br>
诸贤。若比丘观时则知。我无增伺．无嗔恚心．无睡眠缠．无调贡高．无有疑惑．无有身诤．无秽污心。有信．有进．有念．有定．无恶慧者。彼比丘欲住此善法。不忘不退。修行广布故。便以速求方便。学极精勤。正念正智。忍不令退。犹人为火烧头．烧衣。急求方便救头．救衣。诸贤。如是比丘欲住此善法。不忘不退。修行广布故。便以速求方便。学极精勤。正念正智。忍不令退<br>
<br>
尊者舍梨子所说如是。彼诸比丘闻尊者舍梨子所说。欢喜奉行<br>
<br>
无经第十竟(五百六十八字)<br>
<br>
中阿含经卷第二十三(八千六百五十八字)<br>
<br>
中阿含秽品第三竟(万六千一百四十字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>