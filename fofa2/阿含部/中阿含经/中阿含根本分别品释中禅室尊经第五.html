<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一六六）中阿含根本分别品释中禅室尊经第五(第四分别诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。尊者卢夷强耆游于释中。在无事禅室。于是。尊者卢夷强耆夜将向旦。从彼禅室出。在露地禅室荫中。于绳床上敷尼师檀。结跏趺坐<br>
<br>
尔时。有一天形体极妙。色像巍巍。夜将向旦。往诣尊者卢夷强耆所。稽首作礼。却住一面。彼天色像威神极妙。光明普照。于其禅室。彼天却住于一面已。白尊者卢夷强耆曰。比丘。受持跋地罗帝偈及其义耶<br>
<br>
尊者卢夷强耆答彼天曰。我不受持跋地罗帝偈。亦不受义<br>
<br>
寻问彼天。汝受持跋地罗帝偈及其义耶<br>
<br>
彼天答曰。我受持跋地罗帝偈。然不受义<br>
<br>
尊者卢夷强耆复问彼天。云何受持跋地罗帝偈而不受义耶<br>
<br>
彼天答曰。一时。世尊游王舍城。住竹林迦兰哆园。尔时。世尊为诸比丘说跋地罗帝偈<br>
<br>
　慎莫念过去　　亦勿愿未来<br>
　过去事已灭　　未来复未至<br>
　现在所有法　　彼亦当为思<br>
　念无有坚强　　慧者觉如是<br>
　若学圣人行　　孰知愁于死<br>
　我要不会彼　　大苦灾患终<br>
　如是行精勤　　昼夜无懈怠<br>
　是故常当说　　跋地罗帝偈　<br>
<br>
比丘。我如是受持跋地罗帝偈。不受持义<br>
<br>
尊者卢夷强耆复问彼天。谁受持跋地罗帝偈及其义耶<br>
<br>
彼天答曰。佛游舍卫国。在胜林给孤独园。彼受持跋地罗帝偈及其义也。比丘。可往面从世尊。善受持诵跋地罗帝偈及其义也。所以者何。跋地罗帝偈及其义者。有义有法。为梵行本。趣智．趣觉．趣于涅槃。族姓者至信．舍家．无家．学道。当以跋地罗帝偈及其义善受持诵。彼天说如是。稽首尊者卢夷强耆足。绕三匝已。即彼处没<br>
<br>
天没不久。于是。尊者卢夷强耆在释中受夏坐讫。过三月已。补治衣竟。摄衣持钵。往诣舍卫国。展转进前。至舍卫国。住胜林给孤独园<br>
<br>
尔时。尊者卢夷强耆往诣佛所。稽首作礼。却坐一面。白曰。世尊。我一时游于释中。在无事禅室。世尊。我于尔时夜将向旦。从彼禅室出。在露地禅室荫中。于绳床上敷尼师檀。结跏趺坐。尔时。有一天形体极妙。色像巍巍。夜将向旦。来诣我所。稽首作礼。却住一面。彼天色像威神极妙。光明普照。于其禅室彼天却住于一面已。而白我曰。比丘。受持跋地罗帝偈及其义耶。我答彼天。不受持跋地罗帝偈。亦不受义。寻问彼天。汝受持跋地罗帝偈及其义耶。彼天答曰。我受持跋地罗帝偈。然不受义。我复问天。云何受持跋地罗帝偈而不受义耶。天答我曰。一时。佛游王舍城。住竹林迦兰哆园。尔时。世尊为诸比丘说跋地罗帝偈<br>
<br>
　慎莫念过去　　亦勿愿未来<br>
　过去事已灭　　未来复未至<br>
　现在所有法　　彼亦当为思<br>
　念无有坚强　　慧者觉如是<br>
　若学圣人行　　孰知愁于死<br>
　我要不会彼　　大苦灾患终<br>
　如是行精勤　　昼夜不懈怠<br>
　是故常当说　　跋地罗帝偈　<br>
<br>
比丘。我如是受持跋地罗帝偈。不受持义也。我复问天。谁受持跋地罗帝偈及其义也。天答我曰。佛游舍卫国。在胜林给孤独园。彼受持跋地罗帝偈及其义也。比丘。可往面从世尊。善受持诵跋地罗帝偈及其义耶。所以者何。跋地罗帝偈及其义者。有义有法。为梵行本。趣智．趣觉．趣于涅槃。族姓者至信．舍家．无家．学道。当以跋地罗帝偈及其义善受持诵。彼天说如是。稽首我足。绕三匝已。即彼处没<br>
<br>
于是。世尊问尊者卢夷强耆。汝知彼天从何处来。彼天名何耶<br>
<br>
尊者卢夷强耆答曰。世尊。我不知彼天从何处来。亦不知名也<br>
<br>
世尊告曰。强耆。彼天子名般那。为三十三天军将<br>
<br>
彼时。尊者卢夷强耆白曰。世尊。今正是时。善逝。今正是时。若世尊为诸比丘说跋地罗帝偈及其义者。诸比丘从世尊闻已。当善受持<br>
<br>
世尊告曰。强耆。谛听。善思念之。我当为汝广说其义<br>
<br>
尊者卢夷强耆白曰。唯然。当受教听<br>
<br>
佛言<br>
<br>
　慎莫念过去　　亦勿愿未来<br>
　过去事已灭　　未来复未至<br>
　现在所有法　　彼亦当为思<br>
　念无有坚强　　慧者觉如是<br>
　若作圣人行　　孰知愁于死<br>
　我要不会彼　　大苦灾患终<br>
　如是行精勤　　昼夜无懈怠<br>
　是故常当说　　跋地罗帝偈　<br>
<br>
强耆。云何比丘念过去耶。若比丘乐过去色。欲．着．住。乐过去觉．想．行．识。欲．着．住。如是比丘念过去也。强耆。云何比丘不念过去。若比丘不乐过去色。不欲．不着．不住。不乐过去觉．想．行．识。不欲．不着．不住。如是比丘不念过去。强耆。云何比丘愿未来耶。若比丘乐未来色。欲．着．住。乐未来觉．想．行．识。欲．着．住。如是比丘愿未来也。强耆。云何比丘不愿未来。若比丘不乐未来色。不欲．不着．不住。不乐未来觉．想．行．识。不欲．不着．不住。如是比丘不愿未来<br>
<br>
强耆。云何比丘受现在法。若比丘乐现在色。欲．着．住。乐现在觉．想．行．识。欲．着．住。如是比丘受现在法。强耆。云何比丘不受现在法。若比丘不乐现在色。不欲．不着．不住。不乐现在觉．想．行．识。不欲．不着．不住。如是比丘不受现在法<br>
<br>
佛说如是。尊者卢夷强耆及诸比丘闻佛所说。欢喜奉行。<br>
<br>
释中禅室尊经第五竟(千五百三十六字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>