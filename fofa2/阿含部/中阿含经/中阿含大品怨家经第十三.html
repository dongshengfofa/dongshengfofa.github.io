<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一二九）中阿含大品怨家经第十三(第三念诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。有七怨家法而作怨家。谓男女辈嗔恚时来。云何为七。怨家者。不欲令怨家有好色。所以者何。怨家者。不乐怨家有好色。人有嗔恚。习嗔恚。嗔恚所覆。心不舍嗔恚。彼虽好沐浴。名香涂身。然色故恶。所以者何。因嗔恚所覆。心不舍嗔恚故。是谓第一怨家法而作怨家。谓男女辈嗔恚时来<br>
<br>
复次。怨家者。不欲令怨家安隐眠。所以者何。怨家者。不乐怨家安隐眠。人有嗔恚。习嗔恚。嗔恚所覆。心不舍嗔恚。彼虽卧以御床。敷以氍氀．毾[毯-炎+登]。覆以锦绮罗縠。有儭体被。两头安枕。加陵伽波和逻波遮悉多罗那。然故忧苦眠。所以者何。因嗔恚所覆。心不舍嗔恚故。是谓第二怨家法而作怨家。谓男女辈嗔恚时来<br>
<br>
复次。怨家者。不欲令怨家得大利。所以者何。怨家者。不乐怨家得大利。人有嗔恚。习嗔恚。嗔恚所覆。心不舍嗔恚。彼应得利而不得利。应不得利而得利。彼此二法更互相违。大得不利。所以者何。因嗔恚所覆。心不舍嗔恚故。是谓第三怨家法而作怨家。谓男女辈嗔恚时来<br>
<br>
复次。怨家者。不欲令怨家有朋友。所以者何。怨家者。不乐怨家有朋友。人有嗔恚。习嗔恚。嗔恚所覆。心不舍嗔恚。彼若有亲朋友。舍离避去。所以者何。因嗔恚所覆。心不舍嗔恚故。是谓第四怨家法而作怨家。谓男女辈嗔恚时来<br>
<br>
复次。怨家者。不欲令怨家有称誉。所以者何。怨家者。不乐怨家有名称。人有嗔恚。习嗔恚。嗔恚所覆。心不舍嗔恚。彼恶名丑声周闻诸方。所以者何。因嗔恚所覆。心不舍嗔恚故。是谓第五怨家法而作怨家。谓男女辈嗔恚时来<br>
<br>
复次。怨家者。不欲令怨家极大富。所以者何。怨家者。不乐怨家极大富。人有嗔恚。习嗔恚。嗔恚所覆。心不舍嗔恚。彼作如是身．口．意行。使彼大失财物。所以者何。因嗔恚所覆。心不舍嗔恚故。是谓第六怨家法而作怨家。谓男女辈嗔恚时来<br>
<br>
复次。怨家者。不欲令怨家身坏命终。必至善处。生于天上。所以者何。怨家者。不乐怨家往至善处。人有嗔恚。习嗔恚。嗔恚所覆。心不舍嗔恚。身．口．意恶行。彼身．口．意恶行已。身坏命终。必至恶处。生地狱中。所以者何。因嗔恚所覆。心不舍嗔恚故。是谓第七怨家法而作怨家。谓男女辈嗔恚时来。此七怨家法而作怨家。谓男女辈嗔恚时来<br>
<br>
于是。世尊说此颂曰<br>
<br>
　嗔者得恶色　　眠卧苦不安<br>
　应获得大财　　反更得不利<br>
　亲亲善朋友　　远离嗔恚人<br>
　数数习嗔恚　　恶名流诸方<br>
　嗔作身口业　　恚缠行意业<br>
　人为恚所覆　　失一切财物<br>
　嗔恚生不利　　嗔恚生心秽<br>
　恐怖生于内　　人所不能觉<br>
　嗔者不知义　　嗔者不晓法<br>
　无目盲闇塞　　谓乐嗔恚人<br>
　恚初发恶色　　犹火始起烟<br>
　从是生憎嫉　　缘是诸人嗔<br>
　若嗔者所作　　善行及不善<br>
　于后嗔恚止　　烦热如火烧<br>
　所谓烦热业　　及诸法所缠<br>
　彼彼我今说　　汝等善心听<br>
　嗔者逆害父　　及于诸兄弟<br>
　亦杀姐与妹　　嗔者多所残<br>
　所生及长养　　得见此世间<br>
　因彼得存命　　此母嗔亦害<br>
　无羞无惭愧　　嗔缠无所言<br>
　人为恚所覆　　口无所不说<br>
　造作痴罪逆　　而自夭其命<br>
　作时不自觉　　因嗔生恐怖<br>
　系着自己身　　爱乐无极已<br>
　虽爱念己身　　嗔者亦自害<br>
　以刀而自刺　　或从岩自投<br>
　或以绳自绞　　及服诸毒药<br>
　如是像嗔恚　　是死依于恚<br>
　彼彼一切断　　用慧能觉了<br>
　小小不善业　　慧者了能除<br>
　当堪耐是行　　欲令无恶色<br>
　无恚亦无忧　　除烟无贡高<br>
　调御断嗔恚　　灭讫无有漏　<br>
<br>
佛说如是。彼诸比丘闻佛所说。欢喜奉行<br>
<br>
怨家经第十三竟(千一百十五字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>