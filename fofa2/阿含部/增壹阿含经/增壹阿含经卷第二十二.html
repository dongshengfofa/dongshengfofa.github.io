<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>增壹阿含经卷第二十二<br>
<br>
　　　　东晋罽宾三藏瞿昙僧伽提婆译<br>
<br>
　　须陀品第三十<br>
<br>
　　（一）<br>
<br>
闻如是<br>
<br>
一时。佛在摩竭国波沙山中。与大比丘众五百人俱<br>
<br>
尔时。世尊清旦从静室起。在外经行。是时。须陀沙弥在世尊后而经行。尔时。世尊还顾。谓沙弥曰。我今欲问卿义。谛听。善思念之<br>
<br>
须陀沙弥对曰。如是。世尊<br>
<br>
是时。世尊告曰。有常色及无常色。为是一义。为有若干之貌<br>
<br>
须陀沙弥白佛言。有常色及与无常色者。此义若干。非一义也。所以然者。有常色者是内。无常色者是外。以是之故。义有若干。非有一也<br>
<br>
世尊告曰。善哉。善哉。须陀。如汝所言。快说此义。有常色．无常色。此义若干。非一义也。云何。须陀。有漏义．无漏义。为是一义。为若干义乎<br>
<br>
须陀沙弥对曰。有漏义．无漏义是若干。非一义也。所以然者。有漏义。是生死结使。无漏义者。是涅槃之法。以是之故。义有若干。非一义也<br>
<br>
世尊告曰。善哉。善哉。须陀。如汝所言。有漏是生死。无漏是涅槃。世尊告曰。聚法．散法。为是一义。为是若干义乎<br>
<br>
须陀沙弥白佛言。聚法之色．散法之色。此义若干。非一义也。所以然者。聚法之色者。四大形也。散法之色者。苦尽谛也。以是言之。义有若干。非一义也<br>
<br>
世尊告曰。善哉。善哉。须陀。如汝所言。聚法之色．散法之色。义有若干。非一义也。云何。须陀。受义．阴义。为是一义。为有若干乎<br>
<br>
须陀沙弥白佛言。受与阴义有若干。非一义也。所以然者。受者。无形不可见。阴者。有色可见。以是之故。义有若干。非一义也<br>
<br>
世尊告曰。善哉。善哉。须陀。如汝所言。受义事有若干。非一义也。世尊告曰。有字．无字。义有若干。为是一义<br>
<br>
沙弥白佛言。有字．无字。义有若干。非一义也。所以然者。有字者。是生死结。无字者。是涅槃也。以是言之。义有若干。非一义也<br>
<br>
世尊告曰。善哉。善哉。须陀。如汝所言。有字者。是生死。无字者。是涅槃。世尊告曰。云何。须陀。何以故。名有字是生死。无字是涅槃<br>
<br>
沙弥白佛言。有字者。有生．有死。有终．有始。无字者。无生．无死。无终．无始<br>
<br>
世尊告曰。善哉。善哉。须陀。如汝所言。有字者。是生死之法。无字者。是涅槃之法。尔时。世尊告沙弥曰。快说此言。今即听汝为大比丘<br>
<br>
尔时。世尊还诣普集讲堂。告诸比丘。摩竭国界快得善利。使须陀沙弥游此境界。其有以衣被．饮食．床卧具．病瘦医药持供养者。亦得善利。彼所生父母亦得善利。乃得生此须陀比丘。若须陀比丘所生之家。彼家便为获其大幸。我今告诸比丘。当学如须陀比丘。所以者何。此须陀比丘极为聪明。说法无滞碍。亦无怯弱。是故。诸比丘。当学如须陀比丘。是。诸比丘。当作是学<br>
<br>
尔时。诸比丘闻佛所说。欢喜奉行<br>
<br>
　　（二）<br>
<br>
闻如是<br>
<br>
一时。佛在罗阅城迦兰陀竹园所。与大比丘众五百人俱<br>
<br>
尔时。世尊与无央数之众。前后围绕而为说法。尔时。有长老比丘在彼众中。向世尊舒脚而睡。尔时。修摩那沙弥年向八岁。去世尊不远结加趺坐。计念在前<br>
<br>
尔时。世尊遥见长老比丘舒脚而眠。复见沙弥端坐思惟。世尊见已。便说此偈<br>
<br>
　所谓长老者　　未必剃发须<br>
　虽复年齿长　　不免于愚行<br>
　若有见谛法　　无害于群萌<br>
　舍诸秽恶行　　此名为长老<br>
　我今谓长老　　未必先出家<br>
　修其善本业　　分别于正行<br>
　设有年幼少　　诸根无漏缺<br>
　此谓名长老　　分别正法行　<br>
<br>
尔时。世尊告诸比丘。汝等颇见此长老舒脚而睡乎<br>
<br>
诸比丘对曰。如是。世尊。我等悉见<br>
<br>
世尊告曰。此长老比丘五百世中恒为龙身。今设当命终者。当生龙中。所以然者。无有恭敬之心于佛．法．众。若有众生无恭敬之心于佛．法．众者。身坏命终。皆当生龙中。汝等颇见修摩那沙弥年向八岁。去我不远。端坐思惟<br>
<br>
诸比丘对曰。如是。世尊<br>
<br>
是时。世尊告诸比丘。此沙弥却后七日。当得四神足。及得四谛之法。于四禅而得自在。善修四意断。所以然者。此修摩那沙弥。有恭敬之心向佛．法．众。以是之故。诸比丘。恒当勤加恭敬佛．法．之众。如是。诸比丘。当作是学<br>
<br>
尔时。诸比丘闻佛所说。欢喜奉行<br>
<br>
　　（三）<br>
<br>
闻如是<br>
<br>
一时。佛在舍卫国祇树给孤独园。尔时世尊与大比丘众千二百五十人俱<br>
<br>
尔时。有长者名阿那邠邸。饶财多宝。金银．珍宝．车磲．马瑙．真珠．虎魄．水精．琉璃．象．马．牛．羊．奴婢．仆使。不可称计。尔时。满富城中有长者名满财。亦饶财多宝。车磲．马瑙．真珠．虎魄．水精．琉璃．象．马．牛．羊．奴婢．仆使。不可称量。复是阿那邠邸长者少小旧好。共相爱敬。未曾忘舍。然复阿那邠邸长者恒有数千万珍宝财货。在彼满富城中贩卖。使满财长者经纪将护。然满财长者亦有数千万珍宝财货。在舍卫城中贩卖。使阿那邠邸长者经纪将护<br>
<br>
是时。阿那邠邸有女名修摩提。颜貌端正。如桃华色。世之希有。尔时。满财长者有少事缘到舍卫城。往至阿那邠邸长者家。到已。就座而坐。是时。修摩提女从静室出。先拜跪父母。后拜跪满财长者。还入静室<br>
<br>
尔时。满财长者见修摩提女颜貌端正。如桃华色。世之希有。见已。问阿那邠邸长者曰。此是谁家女<br>
<br>
阿那邠邸报曰。向者女者。是我所生<br>
<br>
满财长者曰。我有小息。未有婚对。可得适贫家不<br>
<br>
是时。阿那邠邸长者报曰。事不宜尔<br>
<br>
满财长者曰。以何等故事不宜尔。为以姓望。为以财货耶<br>
<br>
阿那邠邸长者报曰。种姓．财货足相詶匹。但所事神祠与我不同。此女事佛释迦弟子。汝等事外道异学。以是之故不赴来意<br>
<br>
时。满财长者曰。我等所事自当别祀。此女所事别自供养<br>
<br>
阿那邠邸长者曰。我女设当适汝家者。所出财宝不可称计。长者亦当出财宝不可称计<br>
<br>
满财长者曰。汝今责几许财宝<br>
<br>
阿那邠邸长者曰。我今须六万两金。是时。长者即与六万两金<br>
<br>
时。阿那邠邸长者复作是念。我以方便前却。犹不能使止。语彼长者曰。设我嫁女当往问佛。若世尊有所教敕。当奉行<br>
<br>
是时。阿那邠邸长者假设事务。如似小行。即出门往至世尊所。头面礼足。在一面立。尔时。阿那邠邸长者白世尊曰。修摩提女为满富城中满财长者所求。为可与。为不可与乎<br>
<br>
世尊告曰。若当修摩提女适彼国者。多所饶益。度脱人民不可称量。是时。阿那邠邸长者复作是念。世尊以方便智应适彼土<br>
<br>
是时。长者头面礼足。绕佛三匝便退而去。还至家中。供办种种甘馔饮食与满财长者。满财长者曰。我用此食为。但嫁女与我不也<br>
<br>
阿那邠邸曰。意欲尔者便可相从。却后十五日。使儿至此。作此语已。便退而去<br>
<br>
是时。满财长者办具所须。乘宝羽之车。从八十由延内来。阿那邠邸长者复庄严己女。沐浴香熏。乘宝羽之车。将此女往迎满财长者男。中道相遇。时。满财长者得女便将至满富城中<br>
<br>
尔时。满富城中人民之类各作制限。若此城中有女出适他国者。当重刑罚。若复他国取妇将入国者。亦重刑罚<br>
<br>
尔时。彼国有六千梵志。国人所奉制限。有言。设犯制者。当饭六千梵志。尔时。长者自知犯制。即饭六千梵志。然梵志所食。均食猪肉。及猪肉羹。重酿之酒。又梵志所著衣服。或被白[疊*毛]。或披毳衣。然彼梵志之法。入国之时。以衣偏着右肩。半身露见<br>
<br>
尔时。长者即白。时到。饮食已具<br>
<br>
是时。六千梵志皆偏着衣裳。半身露见。入长者家<br>
<br>
时。长者见梵志来。膝行前迎。恭敬作礼。最大梵志举手称善。前抱长者项。往诣坐所。余梵志者各随次而坐<br>
<br>
尔时。六千梵志坐已定讫。时。长者语修摩提女曰。汝自庄严。向我等师作礼<br>
<br>
修摩提女报曰。止。止。大家。我不堪任向裸人礼<br>
<br>
长者曰。此非裸人。非不有惭。但所著衣者。是其法服<br>
<br>
修摩提女曰。此无惭愧之人。皆共露形体在外。有何法服之用。长者愿听。世尊亦说有二事因缘。世人所贵。所谓有惭．有愧。若当无此二事者。则父母．兄弟．宗族五亲。尊卑高下则不可分别。如今有鸡．犬．猪．羊．驴．骡之属。皆共同类无有尊卑。以有此二法在世故。则知有尊卑之异。然此等之人离此二法。似鸡．犬．猪．羊．驴．骡同群。实不堪任向作礼拜<br>
<br>
时。修摩提夫语其妇曰。汝今可起向我等师作礼。此诸人皆是我所事之天<br>
<br>
修摩提女报曰。且止。族姓子。我不堪任向此无惭愧裸人作礼。我今是人向驴犬作礼<br>
<br>
夫复语曰。止。止。贵女。勿作是言。自护汝口。勿有所犯。此亦非驴。复非诳惑。但所著之衣。正是法衣<br>
<br>
是时。修摩提女涕零悲泣。颜色变异。并作是说。我父母五亲宁形毁。五刻断其命根。终不堕此邪见之中<br>
<br>
时。六千梵志各共高声而作是说。止。止。长者。何故使此婢骂詈乃尔。若见请者。时供办饮食。是时。长者及修摩提夫即办猪肉．猪肉羹．重酿之酒。食六千梵志。皆使充足。诸梵志食已。少多论议。便起而去<br>
<br>
是时。满财长者在高楼上。烦冤愁惋。独坐思惟。我今取此来。便为破家。无异辱我门户<br>
<br>
是时。有梵志名修跋。得五通。亦得诸禅。然满财长者所见贵重。时。修跋梵志而作是念。我与长者别来日久。今可往相见。是时。梵志入满富城。往诣长者家。问守门者曰。长者今为所在<br>
<br>
守门人报曰。长者在楼上。极为愁忧。大不可言<br>
<br>
时。梵志径上楼上。与长者相见。梵志问长者曰。何故愁忧乃至于斯。无县官．盗贼．水．火灾变所侵抂乎。又非家中不和顺耶<br>
<br>
长者报曰。无有县官．盗贼之变。但小家中事缘不遂<br>
<br>
梵志问曰。须闻其状。有何事缘<br>
<br>
长者报曰。昨日为儿娶妇。又犯国限。五亲被辱。请诸师在舍。将儿妇往礼拜而不从命<br>
<br>
梵志修跋报曰。此女家者。为在何国近远娉娶<br>
<br>
长者曰。此女舍卫城中阿那邠邸女<br>
<br>
时。彼梵志修跋闻此语已。愕然惊怪。两手掩耳。而作是说。咄。咄。长者。甚奇。甚特。此女乃能故在。又不自杀。不投楼下。甚是大幸。所以然者。此女所事之师。皆是梵行之人。今日现在。甚奇。甚特<br>
<br>
长者曰。我闻汝语。复欲嗤笑。所以然者。汝为外道异学。何故叹誉沙门释种子行。此女所事之师。有何威德。有何神变<br>
<br>
梵志报言。长者。欲闻此女师神德乎。我今粗说其原<br>
<br>
长者曰。愿闻其说<br>
<br>
梵志报曰。我昔日诣雪山北人间乞食。得食已。飞来诣阿耨达泉。时。彼天．龙．鬼神遥见我来。皆护持刀剑而来向我。并语我言。修跋仙士。莫来止此泉边。莫污辱此泉。设不随我语者。正尔命根断坏。我闻此语。即离彼泉不远而食<br>
<br>
长者当知。此女所事之师。最小弟子名均头沙弥。然此沙弥亦至雪山北乞食。飞来诣阿耨达泉。叉手执塳间死人之衣。血垢污染。是时。阿耨达大神天．龙．鬼神皆起前迎。恭敬问讯。善来。人师。可就此坐。时。均头沙弥往至泉水之处。又复长者。当泉水中央有纯金之案<br>
<br>
尔时。沙弥以此死人之衣。渍着水中。却后坐食。食竟。荡钵。在金案上结加趺坐。正身正意。系念在前。便入初禅。从初禅起。入第二禅。从第二禅起。入第三禅。从第三禅起。入第四禅。从第四禅起。入空处。从空处起。入识处。从识处起。入不用处。从不用处起。入有想无想处。从有想无想处起。入灭尽三昧。从灭尽三昧起。入炎光三昧。从炎光三昧起。入水气三昧。从水气三昧起。入炎光三昧。次复入灭尽三昧。次复入有想无想三昧。次复入不用处三昧。次复入识处三昧。次复入空处三昧。次复入四禅。次复入三禅。次复入二禅。次复入初禅。从初禅起而浣死人之衣。是时。天．龙．鬼神或与蹋衣者。或以洗者。或取水而饮者。尔时。浣衣已。举着空中而曝之。尔时。彼沙弥收摄衣已。便飞在空中。还归所在<br>
<br>
长者当知。我尔时。遥见而不得近。此女所事之师。最小弟子有此神力。况复最大弟子有何可及乎。何况彼师如来．至真．等正觉而可及乎。观此义已。而作是说。甚奇。甚特。此女乃能而不自杀。不断命根<br>
<br>
是时。长者语梵志曰。我等可得见此女所事师乎<br>
<br>
梵志报曰。可还问此女<br>
<br>
是时。长者问须摩提女曰。吾今欲得见汝所事师。能使来不乎<br>
<br>
时。女闻已。欢喜踊跃。不能自胜。而作是说。愿时办具饮食。明日如来当来至此。及比丘僧<br>
<br>
长者报曰。汝今自请。吾不解法<br>
<br>
是时。长者女沐浴身体。手执香炉。上高楼上。叉手向如来。而作是说。唯愿世尊当善观察无能见顶者。然世尊无事不知。无事不察。女今在此困厄。唯愿世尊当善观察<br>
<br>
又以此偈而叹曰<br>
<br>
　观世靡不周　　佛眼之所察<br>
　降鬼诸神王　　及降鬼子母<br>
　如彼啖人鬼　　取人指作鬘<br>
　后复欲害母　　然佛取降之<br>
　又在罗阅城　　暴象欲来害<br>
　且如自归命　　诸天叹善哉<br>
　复至马提国　　复值恶龙王<br>
　见密迹力士　　而龙自归命<br>
　诸变不可计　　皆使立正道<br>
　我今复值厄　　唯愿尊屈神<br>
　尔时香如云　　玄在虚空中<br>
　遍满祇洹舍　　住在如来前<br>
　诸释虚空中　　欢喜而作礼<br>
　又见香在前　　须摩提所请<br>
　雨诸种种花　　而不可计量<br>
　悉满祇洹林　　如来笑放光　<br>
<br>
尔时。阿难见祇洹中有此妙香。见已。至世尊所。到已。头面礼足。在一面立。尔时。阿难白世尊言。唯愿。世尊。此是何等香。遍满祇洹精舍中<br>
<br>
世尊告曰。此香是佛使。满富城中须摩提女所请。汝今呼诸比丘。尽集一处而行筹。作是告敕。诸比丘有漏尽阿罗汉。得神足者。便取舍罗。明日当诣满富城中。受须摩提请<br>
<br>
阿难白佛。如是。世尊<br>
<br>
是时。阿难受佛教已。即集诸比丘在普会讲堂。而作是念。诸有得道罗汉者。便取舍罗。当于尔时。众僧上坐。名君头波汉。得须陀洹。结使未尽。不得神足。是时。上坐而作是念。我今大众之中最是上坐。又结使未尽。未得神足。我明日不能得至满富城中食。然如来众中最下坐者。名均头沙弥。此有神足。有大威力。得至彼受请。我今亦当往受彼请。尔时。上坐以心清净。居在学地而受舍罗<br>
<br>
尔时。世尊以天眼清净。见君头波汉居学地而受舍罗。即得无学。尔时。世尊告诸比丘。我弟子中第一受舍罗者。君头波汉比丘是也<br>
<br>
尔时。世尊告诸神足比丘。大目连．大迦叶．阿那律．离越．须菩提．优毗迦叶．摩诃迦匹那．尊者罗云．均利般特．均头沙弥。汝等以神足先往至彼城中<br>
<br>
诸比丘对曰。如是。世尊<br>
<br>
是时。众僧使人。名曰干荼。明日清旦。躬负大釜。飞在空中。往至彼城<br>
<br>
是时。彼长者及诸人民。上高楼上欲觐世尊。遥见使人负釜而来。时。长者与女便说此偈<br>
<br>
　白衣而长发　　露身如疾风<br>
　又复负大釜　　此是汝师耶　<br>
<br>
是时。女人复以偈报曰<br>
<br>
　此非尊弟子　　如来之使人<br>
　三道具五通　　此人名干茶　<br>
<br>
尔时。干茶使人。绕城三匝。往诣长者家<br>
<br>
是时。均头沙弥化作五百华树。色若干种。皆悉敷茂。其色甚好优钵莲华。如是之华不可计限。往至彼城<br>
<br>
是时。长者遥见沙弥来。复以此偈问曰<br>
<br>
　此华若干种　　尽在虚空中<br>
　又有神足人　　为是汝师乎　<br>
<br>
是时。女复以偈报曰<br>
<br>
　须跋前所说　　众上沙弥者<br>
　师名舍利弗　　是彼之弟子　<br>
<br>
是时。均头沙弥绕城三匝。往诣长者家<br>
<br>
是时。尊者般特化作五百头牛。衣毛皆青。在牛上结加趺坐。往诣彼城<br>
<br>
是时。长者遥见。复以此偈问女曰<br>
<br>
　此诸大群牛　　衣毛皆青色<br>
　在上而独坐　　此是汝师耶　<br>
<br>
女复以偈报曰<br>
<br>
　能化千比丘　　在耆域园中<br>
　心神极为朗　　此名为般特　<br>
<br>
尔时。尊者周利般特绕彼城三匝已。往诣长者家<br>
<br>
尔时。罗云复化作五百孔雀。色若干种。在上结加趺坐。往诣彼城<br>
<br>
长者见已。复以此偈问女曰<br>
<br>
　此五百孔雀　　其色甚为妙<br>
　如彼军大将　　此是汝师耶　<br>
<br>
时。女复以此偈报曰<br>
<br>
　如来说禁戒　　一切无所犯<br>
　于戒能护戒　　佛子罗云者　<br>
<br>
是时。罗云绕城三匝。往诣长者家<br>
<br>
是时。尊者迦匹那化作五百金翅鸟。极为勇猛。在上结加趺坐。往诣彼城<br>
<br>
时。长者遥见已。复以此偈问女曰<br>
<br>
　五百金翅鸟　　极为盛勇猛<br>
　在上无所畏　　此是汝师耶　<br>
<br>
时。女以偈报曰<br>
<br>
　能行出入息　　回转心善行<br>
　慧力极勇盛　　此名迦匹那　<br>
<br>
时。尊者迦匹那绕城三匝。往诣长者家<br>
<br>
尔时。优毗迦叶化作五百龙。皆有七头。在上结加趺坐。往诣彼城<br>
<br>
长者遥见已。复以偈问女曰<br>
<br>
　今此七头龙　　威颜甚可畏<br>
　来者不可计　　此是汝师耶　<br>
<br>
时女报曰<br>
<br>
　恒有千弟子　　神足化毗沙<br>
　优毗迦叶者　　可谓此人是　<br>
<br>
时。优毗迦叶绕城三匝。往诣长者家<br>
<br>
是时。尊者须菩提化作琉璃山。入中结加趺坐。往诣彼城<br>
<br>
尔时。长者遥见已。以偈问女曰<br>
<br>
　此山为极妙　　尽作琉璃色<br>
　今在窟中坐　　此是汝师耶　<br>
<br>
时。女复以此偈报曰<br>
<br>
　由本布施报　　今获此功德<br>
　以成良福田　　解空须菩提　<br>
<br>
尔时。须菩提绕城三匝。往诣长者家<br>
<br>
时。尊者大迦旃延复化作五百鹄。色皆纯白。往诣彼城<br>
<br>
是时。长者遥见已。以此偈问女曰<br>
<br>
　今此五百鹄　　诸色皆纯白<br>
　尽满虚空中　　此是汝师耶　<br>
<br>
时。女复以此偈报曰<br>
<br>
　佛经之所说　　分别其义句<br>
　又演结使聚　　此名迦旃延　<br>
<br>
是时。尊者大迦旃延绕彼城三匝。往诣长者家<br>
<br>
是时。离越化作五百虎。在上坐。而往诣彼城<br>
<br>
长者见已。以此偈问女曰<br>
<br>
　今此五百虎　　衣毛甚悦泽<br>
　又在上坐者　　此是汝师耶　<br>
<br>
时。女以偈报曰<br>
<br>
　皆在祇洹寺　　六年不移动<br>
　坐禅最第一　　此名离越者　<br>
<br>
是时。尊者离越绕城三匝。诣长者家<br>
<br>
是时。尊者阿那律化作五百师子。极为勇猛。在上坐。往诣彼城<br>
<br>
是时。长者见已。以偈问女曰<br>
<br>
　此五百师子　　勇猛甚可畏<br>
　在上而坐者　　此是汝师耶　<br>
<br>
时。女以偈报曰<br>
<br>
　生时天地动　　珍宝出于地<br>
　清净眼无垢　　佛弟阿那律　<br>
<br>
是时。阿那律绕城三匝。往诣长者家<br>
<br>
是时。尊者大迦叶化作五百匹马。皆朱毛尾。金银校饰。在上而坐。并雨天华。往诣彼城<br>
<br>
长者遥见。以偈问女曰<br>
<br>
　金马朱毛尾　　其数有五百<br>
　为是转轮王　　为是汝师耶　<br>
<br>
女复以偈报曰<br>
<br>
　头陀行第一　　恒愍贫穷者<br>
　如来与半坐　　最大迦叶是　<br>
<br>
是时。大迦叶绕城三匝。往诣长者家<br>
<br>
是时。尊者大目犍连化作五百白象。皆有六牙。七处平整。金银校饰。在上坐而来。放大光明悉满世界。诣城。在虚空之中。作倡伎乐。不可称计。雨种种杂华。又虚空之中。悬缯．幡盖。极为奇妙<br>
<br>
尔时。长者遥见已。以偈问女曰<br>
<br>
　白象有六牙　　在上如天王<br>
　今闻伎乐音　　是释迦文耶　<br>
<br>
时。女以偈报曰<br>
<br>
　在彼大山上　　降伏难陀龙<br>
　神足第一者　　名曰大目连<br>
　我师故未来　　此是弟子众<br>
　圣师今当来　　光明靡不照　<br>
<br>
是时。尊者大目干连绕城三匝。往诣长者家<br>
<br>
是时。世尊以知时到。被僧伽梨。在虚空中。去地七仞。是时。尊者阿若拘邻在如来右。舍利弗在如来左。尔时。阿难承佛威神。在如来后。而手执拂。千二百弟子前后围绕。如来最在中央。及诸神足弟子。阿若拘邻化作月天子。舍利弗化作日天子。诸余神足比丘。或化作释提桓因。或化作梵天者。或有化作提头赖吒。毗留勒形者。毗留博叉。或作毗沙门形者。领诸鬼神。或有作转轮圣王形者。或有入火光三昧。或有入水精三昧。或有放光者。或有放烟者。作种种神足。是时。梵天王在如来右。释提桓因在如来左。手执拂。密迹金刚力士在如来后。手执金刚杵。毗沙门天王手执七宝之盖。处虚空中。在如来上。恐有尘土坋如来身。是时。般遮旬手执琉璃琴。叹如来功德。及诸天神悉在虚空之中。作倡伎乐数千万种。雨天杂华散如来上。<br>
<br>
是波斯匿王．阿那邠邸长者。及舍卫城内人民之类。皆见如来在虚空中。去地七仞。见已。皆怀欢喜。踊跃不能自胜<br>
<br>
是时。阿那邠邸长者便说此偈<br>
<br>
　如来实神妙　　爱民如赤子<br>
　快哉须摩提　　当受如来法　<br>
<br>
尔时。波斯匿王及阿那邠邸长者散种种名香杂华。是时。世尊将诸比丘众。前后围绕。及诸神天不可称计。如似凤凰王在虚空中。往诣彼城<br>
<br>
是时。般遮旬以偈叹佛<br>
<br>
　诸生结永尽　　意念不错乱<br>
　以无尘垢碍　　入彼旧邦土<br>
　心性极清净　　断魔邪恶念<br>
　功德如大海　　今入彼邦土<br>
　颜貌甚殊特　　诸使永不起<br>
　为彼不自处　　今入彼邦土<br>
　以渡四流渊　　脱于生老死<br>
　以断有根原　　今入彼邦土　<br>
<br>
是时。满财长者遥见世尊从远来。诸根惔怕。世之希有。净如天金。有三十二相．八十种好。庄严其身。犹须弥山出众山上。亦如金聚放大光明<br>
<br>
是时。长者以偈问须摩提曰<br>
<br>
　此是日光耶　　未曾见此容<br>
　数千万亿光　　未敢能熟视　<br>
<br>
是时。须摩提女长跪叉手向如来。以此偈报长者曰<br>
<br>
　非日非不日　　而放千种光<br>
　为一切众生　　亦复是我师<br>
　皆共叹如来　　如前之所说<br>
　今当获大果　　勤加供养之　<br>
<br>
是时。满财长者右膝着地。复以偈叹如来曰<br>
<br>
　自归十力尊　　圆光金色体<br>
　天人所叹敬　　今日自归命<br>
　尊今是日王　　如月星中明<br>
　以度不度者　　今日自归命<br>
　尊如天帝像　　如梵行慈心<br>
　自脱脱众生　　今日自归命<br>
　天世人中尊　　诸鬼神王上<br>
　降伏诸外道　　今日自归命　<br>
<br>
是时。须摩提女长跪叉手。叹世尊曰<br>
<br>
　自降能降他　　自正能正人<br>
　以度度人民　　已解复脱人<br>
　度垢使度垢　　自照照群萌<br>
　靡不有度者　　除斗无斗讼<br>
　极自净洁住　　心意不倾动<br>
　十力哀愍世　　重自顶礼敬　<br>
<br>
有慈．悲．喜．护之心。具空。无相．愿。于欲界中最尊第一。天中之上七财具足。诸天人自然梵生。亦无与等。亦不可像貌。我今自归命<br>
<br>
是时。六千梵志见世尊作如此神变。各各自相谓言。我等可离此国。更适他土。此沙门瞿昙以降此国中人民。是六千梵志寻出国去。更不复入国。犹如师子兽王。出于山谷。而观四方。复三鸣吼。方行所求诸有兽虫之类各奔所趣。莫知所如。飞逝沉伏。若复有力神象闻师子声。各奔所趣。不能自安。所以然者。由师子兽王极有威神故。此亦如是。彼六千梵志闻世尊音响之声。各各驰走。不得自宁。所以然者。由沙门瞿昙有大威力故<br>
<br>
是时。世尊还舍神足。如常法则。入满富城中。是时。世尊足蹈门阈上。是时。天地大动。诸尊神天散华供养。是时。人民见世尊容貌。诸根寂静。有三十二相．八十种好。而自庄严<br>
<br>
人民之类便说此偈<br>
<br>
　二足尊极妙　　梵志不敢当<br>
　无故事梵志　　失此人中尊　<br>
<br>
是时。世尊往诣长者家。就座而坐。尔时。彼国人民极为炽盛。时。长者家有八万四千人民之类。皆悉运集。欲坏长者房舍。见世尊及比丘僧。尔时。世尊便作是念。此人民之类必有所损。可作神力。使举国人民尽见我身及比丘僧。尔时。世尊化长者屋舍作琉璃色。内外相视。如似观掌中珠<br>
<br>
尔时。须摩提女前至世尊所。头面礼足。悲喜交集。便说此偈<br>
<br>
　一切智慧具　　尽度一切法<br>
　复断欲爱结　　我今而自归<br>
　宁使我父母　　而毁我双目<br>
　不来适此间　　邪见五逆中<br>
　宿作何恶缘　　得来至此处<br>
　如鸟入罗网　　愿断此疑结　<br>
<br>
尔时。世尊复以偈报女曰<br>
<br>
　汝今快勿虑　　惔怕自开意<br>
　亦莫起想着　　如来今当演<br>
　汝本无罪缘　　得来至此间<br>
　愿誓之果报　　欲度此众生<br>
　今当拔根原　　不堕三恶趣<br>
　数千众生类　　汝前当得度<br>
　今日当净除　　使得智慧明<br>
　使天人民类　　见汝如观珠　<br>
<br>
是时。须摩提女闻此语已。欢喜踊跃。不能自胜。是时。长者将己仆从。供给饮食。种种甘馔。见世尊食已讫。行清净水。更取一小座。在如来前坐。及诸营从及八万四千众各各次第坐。或有自称姓名而坐<br>
<br>
尔时。世尊渐与彼长者及八万四千人民之类说于妙论。所谓论者。戒论．施论．生天之论。欲不净想。漏为秽恶。出家为要。尔时。世尊以见长者及须摩提女。八万四千人民之类心开意解。诸佛世尊常所说法。苦．习．尽．道。普与此众生说之。彼各于坐上。诸尘垢尽。得法眼净。犹如极净白[疊*毛]易染为色。此亦如是。满财长者．须摩提女。及八万四千人民之类。诸尘垢尽。得法眼净。无复狐疑。得无所畏。皆自归三尊。受持五戒<br>
<br>
是时。须摩提女即于佛前。而说此偈<br>
<br>
　如来耳清彻　　闻我遇此苦<br>
　降神至此已　　诸人得法眼　<br>
<br>
尔时。世尊以说法讫。即从坐起。还诣所在<br>
<br>
是时。诸比丘白佛言。须摩提女本作何因缘。生富贵家。复作何因缘。堕此邪见之家。复作何善功德。今得法眼净。复作何功德。使八万四千人皆得法眼净<br>
<br>
尔时。世尊告诸比丘。过去久远此贤劫中。有迦叶佛．明行成为．善逝．世间解．无上士．道法御．天人师。号佛．众祐。在波罗奈国界于中游化。与大比丘众二万人俱。尔时。有王名曰哀愍。有女名须摩那。是时。此女极有敬心。向迦叶如来奉持禁戒。恒好布施。又四事供养<br>
<br>
云何为四。一者施。二者爱敬。三者利人。四者等利。于迦叶如来所而诵法句。在高楼上高声诵习。普作此愿。恒有此四受之法。又于如来前而诵法句。其中设有毫厘之福者。所生之处不堕三恶趣。亦莫堕贫家。当来之世亦当复值如此之尊。使我莫转女人身。得法眼净<br>
<br>
是时。城中人民之类。闻王女作如此誓愿。皆共聚集。至王女所。而作是说。王女今日极为笃信。作诸功德。四事不乏。布施．兼爱．利人．等利。复作誓愿。使当来之世值如此之尊。若为我说法。寻得法眼净。今日王女以作愿誓。并及我等国土人民同时得度。尔时。王女报曰。我持此功德。并施汝等。设值如来说法者。同时得度<br>
<br>
汝等比丘岂有疑乎。莫作是观。尔时哀愍王。今须达长者是。尔时王女者。今须摩提女是也。尔时国土人民之类。今八万四千众是。由彼誓愿。今值我身。闻法得道。及彼人民之类尽得法眼净。此是其义。当念奉行。所以然者。此四事者最是福田。若有比丘亲近四事者。便获四谛。当求方便。成四事法。如是。诸比丘。当作是学<br>
<br>
尔时。诸比丘闻佛所说。欢喜奉行。</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 