<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>别译杂阿含经卷第十二(丹本第六卷十二张后准)<br>
<br>
　　　　失译人名今附秦录<br>
<br>
　　（二一四）<br>
<br>
如是我闻。一时佛在舍卫国祇树给孤独园。时有比丘尼。名曰旷野。于其晨朝。着衣持钵。入城乞食。食讫洗钵。将欲向彼得眼林中。时魔王波旬。作是心念。瞿昙沙门。今在舍卫得眼林中。其弟子旷野比丘尼。入城乞食。食讫洗钵。收摄坐具。将欲往诣于彼林间。我当为其而作扰乱。尔时波旬化作摩纳。于彼路侧。问旷野言。欲何所诣。比丘尼答言。我今欲诣闲静之处。尔时摩纳。闻是语已。即说偈言<br>
<br>
　一切世间中　　无有解脱者<br>
　汝诣空静处　　将欲何所作<br>
　汝今年盛美　　不受于五欲<br>
　一旦衰老至　　后莫生忧悔　<br>
<br>
时比丘尼。而作是念。此为是谁欲恼乱我。甚为欺诈。为是人耶。是非人乎。作是念已。入定观察。知是波旬。欲来恼乱。即说偈言<br>
<br>
　世间有解脱　　我今自证知<br>
　波旬汝愚鄙　　不解如斯迹<br>
　欲如摽利戟　　阴贼拔刀逐<br>
　汝言受五欲　　欲苦可怖畏<br>
　欲能生忧恼　　欲能生追念<br>
　欲能生百苦　　欲是众苦本<br>
　断除一切爱　　灭诸无明闇<br>
　逮证于尽灭　　住于无漏法　<br>
<br>
尔时波旬。而作是念。旷野比丘尼。善知我心。懊恼悔恨。惭愧还宫<br>
<br>
　　（二一五）<br>
<br>
如是我闻。一时佛在舍卫国祇树给孤独园。尔时苏摩比丘尼。着衣持钵。入舍卫城乞食。食讫洗钵。收摄坐具。向得眼林。魔王波旬。作是念。今苏摩比丘尼。着衣持钵。入城乞食。食讫洗钵。收摄坐具。向得眼林。尔时波旬。化作婆罗门。在路侧立。而作是言。阿梨耶欲何所至。比丘尼答言。我今欲诣彼寂静处。尔时波旬。即说偈言<br>
<br>
　仙圣之所得　　斯处难阶及<br>
　非汝鄙秽智　　获得如是处　<br>
<br>
时比丘尼。作如是念。此为是人。是非人乎。而欲恼我。入定观察。知是波旬。即说偈言<br>
<br>
　女相无所作　　唯意修禅定<br>
　观见于上法　　若有男女相<br>
　可说于女人　　于法无所能<br>
　若无男女相　　云何生分别<br>
　断除一切爱　　灭诸无明闇<br>
　逮证于尽灭　　住于无漏法<br>
　以是故当知　　波旬堕负处　<br>
<br>
尔时波旬。而作是念。苏摩比丘尼。善知我心。忧愁悔恨。惭愧还宫<br>
<br>
　　（二一六）<br>
<br>
如是我闻。一时佛在舍卫国祇树给孤独园。尔时翅舍憍昙弥比丘尼。着衣持钵。入城乞食。食讫洗钵。收摄坐具。至得眼林。坐一树下。住于天住。尔时魔王波旬。作是心念。沙门瞿昙。在于舍卫国祇树给孤独园。有比丘尼。名翅舍憍昙弥着衣持钵。入城乞食。食讫洗钵。收摄坐具。至得眼林。坐一树下。住于天住。作是念已。化作摩纳。欲为扰乱。即说偈言<br>
<br>
　汝今者何为　　怀忧坐树下<br>
　歔欷而流泪　　将不丧子乎<br>
　独处于林中　　欲求男子耶　<br>
<br>
时比丘尼。而作是念。此为是谁。甚为欺诈。为是人耶。是非人乎。而欲为我。作大扰乱。入定观察。知是魔王。即说偈言<br>
<br>
　我断恩爱已　　无欲无子想<br>
　端坐林树间　　无愁无热恼<br>
　断除一切爱　　灭诸无明闇<br>
　逮得于灭尽　　安住无漏法<br>
　以是故当知　　波旬堕负处　<br>
<br>
尔时波旬。而作是念。翅舍憍昙弥比丘尼。善知我心。忧愁悔恨。惭愧还宫<br>
<br>
　　（二一七）<br>
<br>
如是我闻。一时佛在舍卫国祇树给孤独园。尔时莲华色比丘尼。于其晨朝。着衣持钵。入城乞食。食讫洗钵。收摄坐具。并洗足已。入得眼林。坐一树下。端坐思惟。住于天住。尔时魔王。而作是念。沙门瞿昙。在舍卫国祇树给孤独园。莲华色比丘尼。着衣持钵。入城乞食。食讫洗钵。收摄坐具。至得眼林中。坐一树下。住于天住。我当为其而作扰乱。作是念已。化为摩纳。往至其所。而说偈言<br>
<br>
　娑罗树下坐　　如华善开敷<br>
　独一比丘尼　　汝今坐禅耶<br>
　更无第二伴　　能不畏愚痴　<br>
<br>
尔时莲华比丘尼。即作是念。此为是谁。扰乱于我。甚为欺诈。为是人耶。是非人乎。入定观察。知是波旬。即说偈言<br>
<br>
　百千奸伪贼　　皆悉令如汝<br>
　不动我一毛　　故独无所畏　<br>
<br>
尔时魔王复说偈言<br>
<br>
　我今自隐形　　入汝腹中央<br>
　或入汝眉间　　令汝不得见　<br>
<br>
时比丘尼复以偈答<br>
<br>
　我心得自在　　善修如意定<br>
　断绝大系缚　　终不怖畏汝<br>
　我已吐诸结　　得拔三垢根<br>
　怖畏根本尽　　故我无所畏<br>
　我今住于此　　都无畏汝心<br>
　汝军众尽来　　我亦不怖畏<br>
　断除一切爱　　灭诸无明闇<br>
　逮得于尽灭　　安住无漏法<br>
　以是故当知　　波旬堕负处　<br>
<br>
尔时波旬。而作是念。莲华色比丘尼。善解我心。忧愁悔恨。惭愧还宫<br>
<br>
　　（二一八）<br>
<br>
如是我闻。一时佛在舍卫国祇树给孤独园。尔时石室比丘尼。于其晨朝。着衣持钵。入城乞食。食讫洗钵。收摄坐具。向得眼林。尔时魔王。而作是念。沙门瞿昙。在舍卫国祇树给孤独园。中有石室比丘尼。着衣持钵。入城乞食。食讫洗钵。收摄坐具。向得眼林。我当为其而作扰乱。作是念已。化为摩纳。往至其所。而说偈言<br>
<br>
　众生是谁造　　众生造作谁<br>
　云何名众生　　众生何所趣　<br>
<br>
时石室比丘尼。闻是偈已。而作是念。此为是谁。甚为欺诈。为是人耶。是非人乎。入定观察。知是魔王。以偈答言<br>
<br>
　众魔生邪见　　谓有众生想<br>
　假空以聚会　　都无有众生<br>
　譬如因众缘　　和合有车用<br>
　阴界入亦尔　　因缘和合有<br>
　业缘故聚会　　业缘故散灭<br>
　断除一切爱　　灭诸无明闇<br>
　逮得于尽灭　　安住于无漏<br>
　以是故当知　　波旬堕负处　<br>
<br>
尔时魔王。而作是念。此比丘尼。善知我心。忧愁悔恨。惭愧还宫<br>
<br>
　　（二一九）<br>
<br>
如是我闻。一时佛在舍卫国祇树给孤独园。时有比丘尼。名曰鼻[口*(利/尒)]。在舍卫国王园精舍。于其晨朝。着衣持钵。入城乞食。食讫洗钵。收摄坐具。向得眼林。于时魔王。而作是念。沙门瞿昙。在舍卫国祇树给孤独园。有鼻[口*(利/尒)]比丘尼。着衣持钵入城乞食。食讫洗钵。收摄坐具。向得眼林。我当为其而作扰乱。作是念已。化为摩纳。即于路侧。而说偈言<br>
<br>
　谁造于色像　　色像造作谁<br>
　色像从何出　　色像何所趣　<br>
<br>
是比丘尼。闻斯偈已而作是念。此为是谁。恼乱于我。甚为欺诈。为是人耶。是非人乎。入定观察。知是魔王。说偈报言<br>
<br>
　色像非自作　　亦非他所造<br>
　众缘起而有　　缘离则散灭<br>
　譬如殖种子　　因地而生长<br>
　阴界诸入等　　和合是色像<br>
　因苦故生长　　因苦故散坏<br>
　断除一切爱　　灭诸无明闇<br>
　逮得于尽灭　　安住无漏法<br>
　以是故当知　　波旬堕负处　<br>
<br>
尔时波旬。而作是念。此比丘尼。善知我心。忧愁悔恨。惭愧还宫<br>
<br>
　　（二二○）<br>
<br>
如是我闻。一时佛在舍卫国祇树给孤独园。尔时毗阇耶比丘尼。从王园精舍。着衣持钵。入城乞食。食讫洗钵。收摄坐具。至得眼林。坐一树下。住于天住。尔时魔王。而作是念。沙门瞿昙。在舍卫国祇树给孤独园王园精舍。毗阇耶比丘尼着衣持钵。入城乞食。食讫洗钵。收摄坐具。至得眼林。坐一树下。住于天住。我当为其而作扰乱。作是念已。化为摩纳。往诣其所。而说偈言<br>
<br>
　汝今极盛壮　　我年亦复少<br>
　五欲共欢娱　　放意而受乐<br>
　何以独坐此　　而不与我俱　<br>
<br>
时比丘尼。闻是偈已。而作是念。此为是谁。来恼于我。甚为欺诈。为是人耶。是非人乎。入定观察。知是魔王。说偈报言<br>
<br>
　作乐纵歌舞　　及余五欲乐<br>
　尽回用与汝　　非我之所宜<br>
　人间一切乐　　并及天五欲<br>
　尽回用与汝　　都非我所宜<br>
　我断一切爱　　灭诸无明闇<br>
　逮得于尽灭　　安住无漏法<br>
　以是故当知　　波旬堕负处　<br>
<br>
尔时波旬。而作是念。此比丘尼。善知我心。忧愁悔恨。惭愧还宫<br>
<br>
　　（二二一）<br>
<br>
如是我闻。一时佛在舍卫国祇树给孤独园。尔时有一比丘尼。名曰折罗。于其晨朝。着衣持钵。入城乞食。食讫洗钵。收摄坐具。入得眼林。在一树下。正身端坐。入于天住。尔时魔王。作是念言。沙门瞿昙。在舍卫国祇树给孤独园。中有一比丘尼。名曰折罗。于其晨朝。着衣持钵。入城乞食。食已洗钵。收摄坐具。入得眼林中。在一树下坐。入于天住。我今当往而作扰乱。尔时魔王。作是念已。化摩纳形。往至其所。而语之言。阿利耶。欲生何处。比丘尼言。如我今者都无生处。尔时摩纳。即说偈言<br>
<br>
　有生必得乐　　生必受五欲<br>
　汝受谁教敕　　言不用复生　<br>
<br>
折罗比丘尼说偈报言<br>
<br>
　生者必有死　　众苦所缠缚<br>
　一切苦应断　　是以不求生<br>
　具眼牟尼尊　　说斯真谛法<br>
　苦因生于苦　　皆应舍离之<br>
　修圣八正道　　安隐趣涅槃<br>
　世尊教导我　　我乐是教法<br>
　我证知彼法　　是故不乐生<br>
　断除一切爱　　灭诸无明闇<br>
　逮得于灭尽　　安住无漏法<br>
　以是故当知　　波旬堕负处　<br>
<br>
尔时波旬。而作是念。此比丘尼。善知我心。忧愁悔恨。惭愧还宫<br>
<br>
　　（二二二）<br>
<br>
如是我闻。一时佛在舍卫国祇树给孤独园。尔时优波折罗比丘尼。住王园精舍。于其晨朝。着衣持钵。入舍卫城乞食。乞食已。洗钵洗足。摄持坐具。诣得眼林。在一树下。正身端坐。入于天住。尔时魔王。作是念言。今瞿昙沙门。在舍卫国祇树给孤独园王园精舍。有比丘尼。名曰优波折罗。于其晨朝。着衣持钵。入舍卫城乞食。食讫洗足。收摄坐具。诣得眼林。在一树下。正身端坐。入于天住。我今当往而作坏乱。作是念已。化作摩纳。即往其所。问比丘尼言。阿利耶。欲何处受身。比丘尼答曰。我都无受身处。尔时摩纳。即说偈言<br>
<br>
　忉利及炎摩　　兜率与化乐<br>
　他化自在天　　是处极快乐<br>
　汝应愿乐彼　　受于胜妙事　<br>
<br>
优波折罗比丘尼复说偈言<br>
<br>
　忉利及炎摩　　兜率与化乐<br>
　他化自在天　　诸处虽受乐<br>
　不离于我见　　必为魔所缚<br>
　世间皆动摇　　彼亦归迁谢<br>
　无有诸凡夫　　离魔之境界<br>
　世间皆炽然　　世间皆烟出<br>
　离于动摇者　　我乐如此处<br>
　断除一切爱　　灭诸无明闇<br>
　逮得于灭尽　　安住无漏法<br>
　以是故当知　　波旬堕负处　<br>
<br>
尔时魔王。而作此念。此比丘尼。善知我心。忧愁悔恨。惭愧还宫<br>
<br>
　　（二二三）<br>
<br>
如是我闻。一时佛在舍卫国祇树给孤独园。尔时王园精舍。有一比丘尼。名曰动头。于其晨朝。着衣持钵。入城乞食。乞食已。洗钵洗足。摄持坐具。诣得眼林。在一树下。正身端坐。入于天住。尔时魔王。作是念言。瞿昙沙门。在舍卫城祇树给孤独园。有一比丘尼。名曰动头。于其晨朝。着衣持钵。入舍卫城乞食。乞食已。洗钵洗足。收摄坐具。入得眼林中。在一树下。正身端坐。入于天住。我今欲往而坏乱之。作是念已。化作摩纳。往诣其所。语比丘尼言。九十六种道。汝乐何道。比丘尼答言。此道我都不乐。尔时波旬。即说偈言<br>
<br>
　受谁教剃发　　自号比丘尼<br>
　不欲乐外道　　汝为甚愚痴　<br>
<br>
动头比丘尼复说偈言<br>
<br>
　此外诸异道　　众为邪见缚<br>
　种种诸见缚　　终竟堕魔网<br>
　释种大世尊　　无比之丈夫<br>
　一切种中胜　　降魔坐道场<br>
　悉过一切上　　诸事皆解脱<br>
　能调尽有边　　彼佛教于我<br>
　是我之世尊　　我乐彼教法<br>
　我今知彼已　　尽除诸结漏<br>
　断除一切爱　　灭诸无明闇<br>
　逮得于灭尽　　安住无漏法<br>
　以是故当知　　波旬堕负处　<br>
<br>
尔时波旬。而作是念。此比丘尼。善知我心。忧愁悔恨。惭愧还宫<br>
<br>
　旷野素弥　　苏瞿昙　　华莲石室<br>
　及毗罗　　毗阇折罗　　忧波折罗　<br>
<br>
第十名动头(此下丹本第七卷)<br>
<br>
　　（二二四）<br>
<br>
如是我闻。一时佛在萨婆国竭阇池岸。尔时世尊月十五日。在僧前坐说戒。当于是夜。月初出时。婆耆奢在彼众中。作是念言。我今欲以月为喻赞叹于佛。作是念已。从座而起。合掌向佛言。世尊。我今欲有所说。唯愿善逝垂哀听许。佛告婆耆奢。听汝所说。尊者婆耆奢。即说偈言<br>
<br>
　犹如盛满月　　无云处空中<br>
　光明照世界　　一切皆乐见<br>
　释迦牟尼尊　　世间大导师<br>
　端严甚殊特　　名闻悉充满<br>
　月出白莲荣　　日现红莲敷<br>
　从佛受化者　　譬如华敷荣<br>
　开彼宿善根　　悉令见道迹　<br>
<br>
时婆耆奢。说此偈已。欢喜踊跃。还于所止<br>
<br>
　　（二二五）<br>
<br>
如是我闻。一时佛在舍卫国祇树给孤独园。尔时世尊与无央数大众围绕而为说法。尔时尊者憍陈如。适从余处。来诣佛所。顶礼佛足。在一面坐。时尊者婆耆奢。亦在会中。作是念言。我今欲在佛前以偈赞憍陈如。作是念已从坐而起。白佛言。世尊。唯愿听我少有所赞。佛告婆耆奢。随汝所说。尊者婆耆奢。即说偈言<br>
<br>
　上座比丘憍陈如　　安处实语住利乐<br>
　常乐空闲寂静处　　声闻所求佛教法<br>
　悉皆逮得不放逸　　有大威德具三明<br>
　知心差别诸善根　　如来长子憍陈如<br>
　归命稽首礼世尊　<br>
<br>
时婆耆奢。说此偈已。欢喜踊跃。还于所止<br>
<br>
　　（二二六）<br>
<br>
如是我闻。一时佛在舍卫国祇树给孤独园。尔时尊者舍利弗在讲堂中。为众说法。言音满足。能使听者心意喜乐言辞正直。闻者开解。心无所为。所说辩了。诸比丘众。至心听受。听者悦豫。尊重恭敬。至心忆念。等同欢喜。听受其法<br>
<br>
尔时尊者婆耆奢。在于会中。心作是念。我欲以偈赞舍利弗。作是念已。即正衣服。从坐而起。合掌白舍利弗言。唯愿尊者。听我所说。尔时尊者告婆耆言。若有所说。恣听汝意。即说偈言<br>
<br>
　善哉舍利弗　　明知道非道<br>
　为诸比丘僧　　略广而宣说<br>
　此优波室驶　　出于微妙音<br>
　闻者皆悦豫　　出声和雅妙<br>
　可乐甚可爱　　大众听无厌　<br>
<br>
时婆耆奢。说此偈已。欢喜踊跃。还于所止<br>
<br>
　　（二二七）<br>
<br>
如是我闻。一时佛在王舍城住龙山侧。与大比丘众五百人俱。皆是阿罗汉。诸漏已尽。所作已办。舍于重担。尽诸有结。心得解脱。尔时尊者目连。观察时坐。五百比丘。皆离爱欲。尔时世尊在众僧前。敷座而坐。当于尔时。月半说戒。时尊者婆耆奢亦在众中。而作是念。我今在于佛僧之前。欲有赞说。即从坐起。整其衣服。合掌向佛。而作是言。唯愿世尊。听我所说。佛言婆耆奢。随汝所说。尔时尊者婆耆奢。即说偈言<br>
<br>
　无上之商主　　在于龙山侧<br>
　智慧能抚慰　　五百比丘僧<br>
　目连神足者　　观察五百心<br>
　知此诸比丘　　咸断欲结使<br>
　一切皆具足　　牟尼大圣尊<br>
　能度于苦岸　　世间最后身<br>
　我今归命礼　　瞿昙之大师　<br>
<br>
　　（二二八）<br>
<br>
如是我闻。一时佛在王舍城迦兰陀竹林。夏坐安居。尔时世尊与大比丘众五百人俱。皆是阿罗汉。诸漏已尽。所作已办。舍于重担。尽诸有结。正智心得解脱。唯除一人。如来记彼现身尽漏。于七月十五日。自恣时到。佛于僧前敷座而坐。尔时世尊告诸比丘。汝等当知我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我今欲自恣。我身口意。无过失不。尔时尊者舍利弗。在众中坐。从坐而起。整其衣服。合掌向白佛言。世尊。如佛所说。我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我等不见如来身口有少过失。何以故。世尊能使不调者调。不寂灭者。使得寂灭。苦恼之者。能使安隐。未入涅槃者。使得涅槃。如来是知道者。是示道者。是说道者。是导道者。将来弟子相续不绝。世尊教法。次第修道。恒相教习。随顺正法。常应拥护亲爱善法。我等不见世尊若身口意有少过失。舍利弗言。世尊自恣。说我若身口意有所阙短。垂哀教敕<br>
<br>
佛告舍利弗。我不见汝有少过失。何以故。汝舍利弗。坚持净戒。多闻少欲知足。远离愦闹。乐于闲静。有精进具足定心智慧疾智捷智展转智有大种智别智。唯除如来诸余智慧。无能及汝深远之智。成就实智。示教利喜。心无嫉妒。见他有能。示教利喜。随喜赞叹。若为四众比丘比丘尼。优婆塞优婆夷。说法无有疲厌。是故汝今若身口意无有少过。舍利弗白言。世尊。颇见是五百比丘。于身口意有少过不。佛告舍利弗。我不见五百比丘于身口意有少过失。何以故。是五百比丘。皆是阿罗汉。诸漏已尽。所作已办。舍于重担。逮得己利。尽诸有结。正智心得解脱。以是义故。我不见是五百比丘若身口意有少过失<br>
<br>
舍利弗复白佛言。世尊。终不讥彼小阙。亦不见五百比丘若身口意有少过失。世尊。此五百比丘几具三明。几得俱解脱。几得慧解脱。佛言。此比丘众中九十比丘。具于三明有百八十。得俱解脱。其余之者。尽慧解脱。舍利弗言。此五百人离诸尘垢。无有腐败。悉皆贞实。尔时婆耆奢。在彼众中。而作是念。佛今自恣。我今欲说赞自恣偈。婆耆奢。合掌向佛。白佛言。世尊。唯愿听我所说。佛言婆耆。随汝所说。婆耆奢。即说偈言<br>
<br>
　此十五日清净朝　　五百比丘同共处<br>
　皆悉断于结使缚　　尽于后有之大仙<br>
　诚心亲近净世尊　　悉得解脱离后有<br>
　断于生死所作办　　诸漏已尽灭掉悔<br>
　除贪憍慢断有结　　拔爱毒箭灭爱有<br>
　人中师子离诸取　　尽诸有结灭怖畏<br>
　如似转轮大圣王　　群臣翼从而围绕<br>
　游行大地至巨海　　譬如斗战得大胜<br>
　无上商主弟子众　　悉具三明灭于死<br>
　斯等皆是佛真子　　离诸垢秽纯清净<br>
　如日亲友今敬礼　<br>
<br>
　　（二二九）<br>
<br>
如是我闻。一时佛在舍卫国祇树给孤独园。尔时尊者婆耆奢。在空静处。时欲捡心。系念思惟。卒起异想。生不喜乐。即自觉知。我于今者。便失善利。夫出家者。名为难得。若有是心不名难得。我今便为退失善心。得于恶心今当说心多诸过恶说厌患偈。时彼尊者。即说偈言<br>
<br>
　弃舍乐诸着　　及不乐著者<br>
　舍衣贪嗜觉　　不造烦恼林<br>
　欲枝下垂布　　众生乐缘着<br>
　能断于欲林　　是名为比丘<br>
　不垂下着欲　　无林名比丘<br>
　第六意出觉　　然此欲觉者<br>
　世间所乐着　　若得出觉意<br>
　能离非结着　　不乐于胜欲<br>
　乐出粗恶言　　不名为比丘<br>
　乐嗜于受身　　因见闻意识<br>
　想着生五根　　能离欲想着<br>
　不受涂污辱　　是名得解脱<br>
　大地及虚空　　世间有色处<br>
　悉皆归散坏　　一切同尽灭<br>
　知见是事已　　行法已决定<br>
　诸处不生受　　质直不谄伪<br>
　虽求念存身　　为有所利益<br>
　若能如是者　　同彼入涅槃　<br>
<br>
　　（二三○）<br>
<br>
如是我闻。一时佛在舍卫国祇树给孤独园。尔时尊者婆耆奢与阿难俱。着衣持钵。入城乞食。见一女人。年在盛壮。容貌端正。便起欲想。尔时婆耆。寻自觉知。极自呵责。我今名为不得出家之利。我之寿命。极为难得。若生是心。名为不善。宁舍寿命。不作欲想。我于今者。不名出家。何以故。见于盛壮端正女人。即起爱心。若生此心。非我所宜。即向阿难。而说偈言<br>
<br>
　为欲结所胜　　燋然于我心<br>
　唯愿为我说　　除欲善方便　<br>
<br>
尔时阿难即说偈言<br>
<br>
　起于颠倒想　　能烧然其心<br>
　净想能生欲　　应修不净观<br>
　独处而坐禅　　速灭于贪欲<br>
　莫数受烧然　　当观察诸行<br>
　无常无有乐　　并及无我法<br>
　安心念此身　　多厌恶生死<br>
　修习正智慧　　除七慢结使<br>
　若知断慢已　　苦则有边际　<br>
<br>
(此下丹本第八卷六张后)<br>
<br>
　　（二三一）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来至佛所。威光显照遍于祇洹。悉皆大明却坐一面。而说偈言<br>
<br>
　云何义利胜　　谁为最亲友<br>
　众生依何等　　而得自济活<br>
　修造何事务　　而能得聚敛　<br>
<br>
尔时世尊以偈答曰<br>
<br>
　种田为义利　　妻为最亲友<br>
　众生依热苗　　而得自济活<br>
　若能勤作者　　斯业胜聚敛　<br>
<br>
尔时天复说偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三二）<br>
<br>
如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。悉皆大明。却坐一面。而说偈言<br>
<br>
　爱中子第一　　财中牛第一<br>
　明中日第一　　渊中海第一　<br>
<br>
尔时世尊以偈答言<br>
<br>
　所爱无过身　　能教第一财<br>
　慧为第一明　　雨为第一渊　<br>
<br>
尔时天复说偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三三）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言<br>
<br>
　于其二足中　　刹利最为胜<br>
　于彼四足中　　牛最为胜者<br>
　若于娶妻中　　童女为最胜<br>
　于诸儿息中　　长子为最胜　<br>
<br>
尔时世尊以偈答曰<br>
<br>
　两足最胜正觉是　　四足中胜善乘是<br>
　娶妻中胜贞女是　　儿子中胜孝者是　<br>
<br>
尔时天复说偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三四）<br>
<br>
如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。赫然大明。却坐一面。而说偈言<br>
<br>
　何物生为胜　　何物入地胜<br>
　种子何者胜　　掷种谁为胜　<br>
<br>
时有天子。先身从种田中得因。以为名以偈答言<br>
<br>
　苗稼生为胜　　子入地第一<br>
　拥护于耕牛　　儿掷种为胜　<br>
<br>
尔时彼天。语此天言。我不问汝。我欲问佛。复以偈问佛<br>
<br>
　何物生为胜　　何物入地胜<br>
　种子何者胜　　掷种谁为胜　<br>
<br>
尔时世尊以偈答言<br>
<br>
　明生最胜苗　　无明灭为胜<br>
　亲近供养佛　　掷种僧最胜　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三五）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言<br>
<br>
　云何生世间　　云何得和合<br>
　几爱世间有　　何物苦世间　<br>
<br>
尔时世尊以偈答言<br>
<br>
　六爱生世间　　六触能和合<br>
　六爱能得有　　六情生诸苦　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三六）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言<br>
<br>
　云何劫世间　　云何名苦恼<br>
　云何是一法　　世间得自在　<br>
<br>
尔时世尊以偈答曰<br>
<br>
　意劫将诸趣　　意苦恼世间<br>
　意名为一法　　世间得自在　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三七）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言<br>
<br>
　何物缚世间　　云何得解脱<br>
　断于何等法　　得至于涅槃　<br>
<br>
尔时世尊以偈答曰<br>
<br>
　欲缚于世间　　舍欲得解脱<br>
　能断于爱缚　　是名得涅槃　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三八）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　何物覆世间　　何物能围绕<br>
　何物缚众生　　云何世间住　<br>
<br>
尔时世尊以偈答曰<br>
<br>
　老能覆世间　　死能为围绕<br>
　爱缚于众生　　如法住世间　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二三九）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　何物迷世间　　何物和合有<br>
　何谁污众生　　云何竖于幢　<br>
<br>
尔时世尊以偈答曰<br>
<br>
　无明迷世间　　爱着和合有<br>
　嗔污染众生　　我慢竖为幢　<br>
<br>
天复以偈问言<br>
<br>
　何谁无盖障　　何谁断于欲<br>
　谁出于污染　　请能倒大幢　<br>
<br>
尔时世尊以偈答曰<br>
<br>
　如来无盖障　　正智得解脱<br>
　彼无有盖障　　能尽于爱结<br>
　出离于尘垢　　倾于我慢幢　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四○）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。却坐一面。而说偈言<br>
<br>
　人财何者胜　　修行何善行<br>
　能得快乐报　　味中何最胜<br>
　云何诸寿中　　寿命得最胜　<br>
<br>
尔时世尊以偈答曰<br>
<br>
　于诸财物中　　信财第一胜<br>
　如法修善行　　能获快乐报<br>
　于诸滋味中　　实语为第一<br>
　于诸寿命中　　慧命为最胜　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四一）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　人于生死中　　何者是二伴<br>
　谁为教授者　　归向涅槃道<br>
　比丘乐何法　　而断于结缚　<br>
<br>
尔时世尊以偈答曰<br>
<br>
　于诸生死中　　信为第二伴<br>
　智慧如教授　　能乐涅槃者<br>
　断诸结使缚　　是则名比丘　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四二）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　何善能至老　　何善最安住<br>
　何宝为第一　　何物贼不劫　<br>
<br>
尔时世尊以偈答曰<br>
<br>
　持戒善至老　　信最为安住<br>
　智慧人胜宝　　福财贼不劫　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四三）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　众生谁所生　　云何常驰求<br>
　云何于生死　　流转不解脱　<br>
<br>
尔时世尊以偈答曰<br>
<br>
　爱生于众生　　意驰于诸尘<br>
　一切有命类　　轮转于生死<br>
　恒受于诸苦　　云何得解脱　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四四）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　众生谁所生　　云何常驰求<br>
　于生死轮转　　何者为怖畏　<br>
<br>
尔时世尊以偈答曰<br>
<br>
　众生从爱生　　心意驰不停<br>
　众生处生死　　苦为大怖畏　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四五）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　众生谁所生　　云何常驰求<br>
　生死常轮转　　何者大怖畏　<br>
<br>
尔时世尊以偈答曰<br>
<br>
　爱能生众生　　意识驰诸尘<br>
　众生处生死　　业为大怖畏　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久舍弃　　能度世间爱　<br>
<br>
尔时此天。说此偈已。欢喜而去<br>
<br>
　　（二四六）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照遍于祇洹。赫然大明。却坐一面。而说偈言<br>
<br>
　云何名非道　　何物日夜逝<br>
　梵行谁为垢　　谁恼害世间<br>
　云何名澡浴　　而能不用水<br>
　唯愿佛世尊　　为我分别说　<br>
<br>
尔时世尊以偈答曰<br>
<br>
　欲名为非道　　人命日夜逝<br>
　女为梵行垢　　亦恼害世间<br>
　专修梵行者　　洁净胜彼水　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四七）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　何物为第一　　诸物中最胜<br>
　云何在处处　　而得于最上<br>
　有何一种法　　于世间自在　<br>
<br>
尔时世尊以偈答曰<br>
<br>
　于诸世物中　　四阴名最胜<br>
　善于彼处处　　皆得为最上<br>
　四阴名一法　　于世间自在　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四八）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　偈为何者初　　云何为分别<br>
　偈何所依止　　偈以何为体　<br>
<br>
尔时世尊以偈答曰<br>
<br>
　偈以欲为初　　字为偈分别<br>
　偈依止于名　　文章以为体　<br>
<br>
尔时天复以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　　（二四九）<br>
<br>
如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言<br>
<br>
　以何知王车　　云何知于火<br>
　云何分别国　　云何知女人　<br>
<br>
尔时世尊以偈答曰<br>
<br>
　以幢知王车　　以烟知有火<br>
　以主知有国　　以夫别女人　<br>
<br>
尔时此天以偈赞言<br>
<br>
　往昔已曾见　　婆罗门涅槃<br>
　嫌怖久弃舍　　能度世间爱　<br>
<br>
尔时此天。说此偈已。欢喜而去<br>
<br>
　信及第二及至老<br>
　种种生世间　　非道．最上胜<br>
　偈为何者初　　别车为第十　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 