<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说长阿含经卷第十<br>
<br>
后秦弘始年佛陀耶舍共竺佛念译<br>
<br>
（一二）第二分三聚经第八<br>
<br>
如是我闻<br>
<br>
一时。佛在舍卫国祇树给孤独园。与大比丘众千二百五十人俱<br>
<br>
尔时。世尊告诸比丘。我与汝等说微妙法。义味清净。梵行具足。谓三聚法。汝等谛听。思惟念之。当为汝说。时。诸比丘受教而听<br>
<br>
佛告比丘。三法聚者。一法趣恶趣。一法趣善趣。一法趣涅槃。云何一法趣于恶趣。谓无仁慈。怀毒害心。是谓一法将向恶趣。云何一法趣于善趣。谓不以恶心加于众生。是为一法将向善趣。云何一法趣于涅槃。谓能精勤。修身念处。是为一法将向涅槃<br>
<br>
复有二法趣向恶趣。复有二法趣向善趣。复有二法趣向涅槃。云何二法趣向恶趣。一谓毁戒。二谓破见。云何二法趣向善趣。一谓戒具。二谓见具。云何二法趣向涅槃。一谓为止。二谓为观<br>
<br>
复有三法趣向恶趣。三法向善趣。三法向涅槃。云何三法向恶趣。谓三不善根。贪不善根．恚不善根．痴不善根。云何三法向善趣。谓三善根。无贪善根．无恚善根．无痴善根。云何三法趣向涅槃。谓三三昧。空三昧．无相三昧．无作三昧<br>
<br>
又有四法趣向恶趣。四法向善趣。四法向涅槃。云何四法向恶趣。谓爱语．恚语．怖语．痴语。云何四法向善趣。谓不爱语．不恚语．不怖语．不痴语。云何四法向涅槃。谓四念处。身念处．受念处．意念处．法念处<br>
<br>
复有五法向恶趣。五法向善趣。五法向涅槃。云何五法向恶趣。谓破五戒。杀．盗．淫逸．妄语．饮酒。云何五法向善趣。谓持五戒。不杀．不盗．不淫．不欺．不饮酒。云何五法趣向涅槃。谓五根。信根．精进根．念根．定根．慧根<br>
<br>
又有六法向恶趣。六法向善趣。六法向涅槃。云何六法向恶趣。谓六不敬。不敬佛．不敬法．不敬僧．不敬戒．不敬定．不敬父母。云何六法向善趣。谓六敬法。敬佛．敬法．敬僧．敬戒．敬定．敬父母。云何六法向涅槃。谓六思念。念佛．念法．念僧．念戒．念施．念天<br>
<br>
又有七法向恶趣。七法向善趣。七法向涅槃。云何七法向恶趣。谓杀生．不与取．淫逸．妄语．两舌．恶口．绮语。云何七法向善趣。谓不杀生．不盗．不淫．不欺．不两舌．不恶口．不绮语。云何七法向涅槃。谓七觉意。念觉意．择法觉意．精进觉意．猗觉意．定觉意．喜觉意．舍觉意<br>
<br>
又有八法向恶趣。八法向善趣。八法向涅槃。云何八法向恶趣。谓八邪行。邪见．邪志．邪语．邪业．邪命．邪方便．邪念．邪定。云何八法向善趣。谓世正见．正志．正语．正业．正命．正方便．正念．正定。云何八法向涅槃。谓八贤圣道。正见．正志．正语．正业．正命．正方便．正念．正定<br>
<br>
又有九法向恶趣。九法向善趣。九法向涅槃。云何九法向恶趣。谓九恼。有人已侵恼我。今侵恼我。当侵恼我。我所爱者。已侵恼。今侵恼。当侵恼。我所憎者。已爱敬。今爱敬。当爱敬。云何九法向善趣。谓九无恼。彼已侵我。我恼何益。已不生恼。今不生恼。当不生恼。我所爱者。彼已侵恼。我恼何益。已不生恼。今不生恼。当不生恼。我所憎者。彼已爱敬。我恼何益。已不生恼。当不生恼。今不生恼。云何九法向涅槃。谓九善法。一喜。二爱。三悦。四乐。五定。六实知。七除舍。八无欲。九解脱<br>
<br>
又有十法向恶趣。十法向善趣。十法向涅槃。云何十法向恶趣。谓十不善。身杀．盗．淫。口两舌．恶骂．妄言．绮语。意贪取．嫉妒．邪见。云何十法向善趣。谓十善行。身不杀．盗．淫。口不两舌．恶骂．妄言．绮语。意不贪取．嫉妒．邪见。云何十法向涅槃。谓十直道。正见．正志．正语．正业．正命．正方便．正念．正定．正解脱．正智。诸比丘。如是十法。得至涅槃。是名三聚微妙正法。我为如来．为众弟子所应作者。无不周备。忧念汝等。故演经道。汝等亦宜自忧其身。当处闲居．树下思惟。勿为懈怠。今不勉力。后悔无益<br>
<br>
诸比丘闻佛所说。欢喜奉行。<br>
<br>
　　（一三）佛说长阿含第二分大缘方便经第九<br>
<br>
如是我闻<br>
<br>
一时。佛在拘流沙国劫摩沙住处。与大比丘众千二百五十人俱<br>
<br>
尔时。阿难在闲静处。作是念言。甚奇。甚特。世尊所说十二因缘法之光明。甚深难解。如我意观。犹如目前。以何为深。于是。阿难即从静室起。至世尊所。头面礼足。在一面坐。白世尊言。我向于静室。默自思念。甚奇。甚特。世尊所说十二因缘法之光明。甚深难解。如我意观。如在目前。以何为深<br>
<br>
尔时。世尊告阿难曰。止。止。勿作此言。十二因缘法之光明。甚深难解。阿难。此十二因缘难见难知。诸天．魔．梵．沙门．婆罗门．未见缘者。若欲思量观察分别其义者。则皆荒迷。无能见者。阿难。我今语汝老死有缘。若有问言。何等是老死缘。应答彼言。生是老死缘。若复问言。谁是生缘。应答彼言。有是生缘。若复问言。谁是有缘。应答彼言。取是有缘。若复问言。谁是取缘。应答彼言。爱是取缘。若复问言。谁是爱缘。应答彼言。受是爱缘。若复问言。谁是受缘。应答彼言。触是受缘。若复问言。谁为触缘。应答彼言。六入是触缘。若复问言。谁为六入缘。应答彼言。名色是六入缘。若复问言。谁为名色缘。应答彼言。识是名色缘。若复问言。谁为识缘。应答彼言。行是识缘。若复问言。谁为行缘。应答彼言。痴是行缘。阿难。如是缘痴有行。缘行有识。缘识有名色。缘名色有六入。缘六入有触。缘触有受。缘受有爱。缘爱有取。缘取有有。缘有有生。缘生有老．死．忧．悲．苦恼。大患所集。是为此大苦阴缘<br>
<br>
佛告阿难。缘生有老死。此为何义。若使一切众生无有生者。宁有老死不<br>
<br>
阿难答曰。无也<br>
<br>
是故。阿难。以此缘。知老死由生。缘生有老死。我所说者。义在于此<br>
<br>
又告阿难。缘有有生。此为何义。若使一切众生无有欲有．色无色有者。宁有生不<br>
<br>
答曰。无也<br>
<br>
阿难。我以此缘。知生由有。缘有有生。我所说者。义在于此<br>
<br>
又告阿难。缘取有有。此为何义。若使一切众生无有欲取．见取．戒取．我取者。宁有有不<br>
<br>
答曰。无也<br>
<br>
阿难。我以此缘。知有由取。缘取有有。我所说者。义在于此<br>
<br>
又告阿难。缘爱有取。此为何义。若使一切众生无有欲爱．有爱．无有爱者。宁有取不<br>
<br>
答曰。无有<br>
<br>
阿难。我以此缘。知取由爱。缘爱有取。我所说者。义在于此<br>
<br>
又告阿难。缘受有爱。此为何义。若使一切众生无有乐受．苦受．不苦不乐受者。宁有爱不<br>
<br>
答曰。无也<br>
<br>
阿难。我以此缘。知爱由受。缘受有爱。我所说者。义在于此。阿难。当知因爱有求。因求有利。因利有用。因用有欲。因欲有着。因著有嫉。因嫉有守。因守有护。阿难。由有护故。有刀杖．诤讼．作无数恶。我所说者。义在于此。阿难。此为何义。若使一切众生无有护者。当有刀杖．诤讼。起无数恶不<br>
<br>
答曰。无也<br>
<br>
是故。阿难。以此因缘。知刀杖．诤讼由护而起。缘护有刀杖．诤讼。阿难。我所说者。义在于此<br>
<br>
又告阿难。因守有护。此为何义。若使一切众生无有守者。宁有护不<br>
<br>
答曰。无也<br>
<br>
阿难。我以此缘。知护由守。因守有护。我所说者。义在于此。阿难。因嫉有守。此为何义。若使一切众生无有嫉者。宁有守不<br>
<br>
答曰。无也<br>
<br>
阿难。我以此缘。知守由嫉。因嫉有守。我所说者。义在于此。阿难。因著有嫉。此为何义。若使一切众生无有著者。宁有嫉不<br>
<br>
答曰。无也<br>
<br>
阿难。我以此缘。知嫉由着。因著有嫉。我所说者。义在于此。阿难。因欲有着。此为何义。若使一切众生无有欲者。宁有着不<br>
<br>
答曰。无也<br>
<br>
阿难。我以此缘。知着由欲。因欲有着。我所说者。义在于此。阿难。因用有欲。此为何义。若使一切众生无有用者。宁有欲不<br>
<br>
答曰。无也<br>
<br>
阿难。我以此义。知欲由用。因用有欲。我所说者。义在于此。阿难。因利有用。此为何义。若使一切众生无有利者。宁有用不<br>
<br>
答曰。无也<br>
<br>
阿难。我以此义。知用由利。因利有用。我所说者。义在于此。阿难。因求有利。此为何义。若使一切众生无有求者。宁有利不<br>
<br>
答曰。无也<br>
<br>
阿难。我以此缘。知利由求。因求有利。我所说者。义在于此。阿难。因爱有求。此为何义。若使一切众生无有爱者。宁有求不<br>
<br>
答曰。无也<br>
<br>
阿难。我以此缘。知求由爱。因爱有求。我所说者。义在于此<br>
<br>
又告阿难。因爱有求。至于守护。受亦如是。因受有求。至于守护<br>
<br>
佛告阿难。缘触有受。此为何义。阿难。若使无眼．无色．无眼识者。宁有触不<br>
<br>
答曰。无也<br>
<br>
若无耳．声．耳识。鼻．香．鼻识。舌．味．舌识。身．触．身识。意．法．意识者。宁有触不<br>
<br>
答曰。无也<br>
<br>
阿难。若使一切众生无有触者。宁有受不<br>
<br>
答曰。无也<br>
<br>
阿难。我以是义。知受由触。缘触有受。我所说者。义在于此。阿难。缘名色有触。此为何义。若使一切众生无有名色者。宁有心触不<br>
<br>
答曰。无也<br>
<br>
若使一切众生无形色相貌者。宁有身触不<br>
<br>
答曰。无也<br>
<br>
阿难。若无名色。宁有触不<br>
<br>
答曰。无也<br>
<br>
阿难。我以是缘。知触由名色。缘名色有触。我所说者。义在于此。阿难。缘识有名色。此为何义。若识不入母胎者。有名色不<br>
<br>
答曰。无也<br>
<br>
若识入胎不出者。有名色不<br>
<br>
答曰。无也<br>
<br>
若识出胎。婴孩坏败。名色得增长不<br>
<br>
答曰。无也<br>
<br>
阿难。若无识者。有名色不<br>
<br>
答曰。无也<br>
<br>
阿难。我以是缘。知名色由识。缘识有名色。我所说者。义在于此。阿难。缘名色有识。此为何义。若识不住名色。则识无住处。若无住处。宁有生．老．病．死．忧．悲．苦恼不<br>
<br>
答曰。无也<br>
<br>
阿难。若无名色。宁有识不<br>
<br>
答曰。无也<br>
<br>
阿难。我以此缘。知识由名色。缘名色有识。我所说者。义在于此。阿难。是故名色缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老．死．忧苦．悲恼。大苦阴集<br>
<br>
阿难。齐是为语。齐是为应。齐是为限。齐此为演说。齐是为智观。齐是为众生。阿难。诸比丘于此法中。如实正观。无漏心解脱。阿难。此比丘当名为慧解脱。如是解脱比丘如来终亦知。如来不终亦知。如来终不终亦知。如来非终非不终亦知。何以故。阿难。齐是为语。齐是为应。齐是为限。齐是为演说。齐是为智观。齐是为众生。如是尽知已。无漏心解脱比丘不知不见如是知见。阿难。夫计我者。齐几名我见。名色与受。俱计以为我。有人言。受非我。我是受。或有言。受非我。我非受。受法是我。或有言。受非我。我非受。受法非我。但爱是我<br>
<br>
阿难。彼见我者。言受是我。当语彼言。如来说三受。乐受．苦受．不苦不乐受。当有乐受时。无有苦受．不苦不乐受。有苦受时。无有乐受．不苦不乐受。有不苦不乐受时。无有苦受．乐受。所以然者。阿难。乐触缘生乐受。若乐触灭受亦灭。阿难。苦触缘生苦受。若苦触灭受亦灭。不苦不乐触缘生不苦不乐受。若不苦不乐触灭受亦灭。阿难。如两木相攒则有火生。各置异处则无有火。此亦如是。因乐触缘故生乐受。若乐触灭受亦俱灭。因苦触缘故生苦受。若苦触灭受亦俱灭。因不苦不乐触缘生不苦不乐受。若不苦不乐触灭受亦俱灭。阿难。此三受有为无常。从因缘生。尽法．灭法。为朽坏法。彼非我有。我非彼有。当以正智如实观之。阿难。彼见我者。以受为我。彼则为非<br>
<br>
阿难。彼见我者。言受非我。我是受者。当语彼言。如来说三受。苦受．乐受．不苦不乐受。若乐受是我者。乐受灭时。则有二我。此则为过。若苦受是我者。苦受灭时。则有二我。此则为过。若不苦不乐受是我者。不苦不乐受灭时。则有二我。此则为过。阿难。彼见我者。言。受非我。我是受。彼则为非。阿难。彼计我者。作此说。受非我。我非受。受法是我。当语彼言。一切无受。汝云何言有受法。汝是受法耶。对曰。非是。是故。阿难。彼计我者。言。受非我。我非受。受法是我。彼则为非<br>
<br>
阿难。彼计我者。作是言。受非我。我非受。受法非我。但爱是我。者。当语彼言。一切无受。云何有爱。汝是爱耶。对曰。非也。是故。阿难。彼计我者。言。受非我。我非受。受法非我。爱是我。者。彼则为非。阿难。齐是为语。齐是为应。齐是为限。齐是为演说。齐是为智观。齐是为众生。阿难。诸比丘于此法中如实正观。于无漏心解脱。阿难。此比丘当名为慧解脱。如是解脱心比丘。有我亦知。无我亦知。有我无我亦知。非有我非无我亦知。何以故。阿难。齐是为语。齐是为应。齐是为限。齐是为演说。齐是为智观。齐是为众生。如是尽知已。无漏心解脱比丘不知不见如是知见<br>
<br>
佛语阿难。彼计我者。齐已为定。彼计我者。或言少色是我。或言多色是我。或言少无色是我。或言多无色是我。阿难。彼言少色是我者。定少色是我。我所见是。余者为非。多色是我者。定多色是我。我所见是。余者为非。少无色是我者。定言少无色是我。我所见是。余者为非。多无色是我者。定多无色是我。我所见是。余者为非<br>
<br>
佛告阿难。七识住。二入处。诸有沙门．婆罗门言。此处安隐。为救．为护．为舍．为灯．为明．为归。为不虚妄。为不烦恼。云何为七。或有众生。若干种身若干种想。天及人。此是初识住处。诸沙门．婆罗门言。此处安隐。为救．为护．为舍．为灯．为明．为归。为不虚妄。为不烦恼。阿难。若比丘知初识住。知集．知灭．知味．知过．知出要。如实知者。阿难。彼比丘言。彼非我。我非彼。如实知见。或有众生。若干种身而一想。梵光音天是。或有众生。一身若干种想。光音天是。或有众生一身一想。遍净天是。或有众生。住空处。或有众生。住识处。或有众生。住不用处。是为七识住处。或有沙门．婆罗门言。此处安隐。为救．为护．为舍．为灯．为明．为归。为不虚妄。为不烦恼。阿难。若比丘知七识住。知集．知灭．知味．知过．知出要。如实知见。彼比丘言。彼非我。我非彼。如实知见。是为七识住<br>
<br>
云何二入处。无想入．非想非无想入。是为。阿难。此二入处。或有沙门．婆罗门言。此处安隐。为救．为护．为舍．为灯．为明．为归。为不虚妄。为不烦恼。阿难。若比丘知二入处。知集．知灭．知味．知过．知出要。如实知见。彼比丘言。彼非我。我非彼。如实知见。是为二入<br>
<br>
阿难。复有八解脱。云何八。色观色。初解脱。内色想。观外色。二解脱。净解脱。三解脱。度色想。灭有对想。不念杂想。住空处。四解脱。度空处。住识处。五解脱。度识处。住不用处。六解脱。度不用处。住有想无想处。七解脱。灭尽定。八解脱。阿难。诸比丘于此八解脱。逆顺游行。入出自在。如是比丘得俱解脱<br>
<br>
尔时。阿难闻佛所说。欢喜奉行。<br>
<br>
　　（一四）佛说长阿含第二分释提桓因问经第十<br>
<br>
如是我闻<br>
<br>
一时。佛在摩竭国庵婆罗村北。毗陀山因陀娑罗窟中<br>
<br>
尔时。释提桓因发微妙善心。欲来见佛。今我当往至世尊所<br>
<br>
时。诸忉利天闻释提桓因发妙善心。欲诣佛所。即寻诣帝释。白言。善哉。帝释。发妙善心。欲诣如来。我等亦乐侍从诣世尊所<br>
<br>
时。释提桓因即告执乐神般遮翼曰。我今欲诣世尊所。汝可俱行。此忉利诸天亦当与我俱诣佛所<br>
<br>
对曰。唯然。时。般遮翼持琉璃琴。于帝释前忉利天众中鼓琴供养<br>
<br>
时。释提桓因．忉利诸天及般遮翼。于法堂上忽然不现。譬如力士屈伸臂顷。至摩竭国北毗陀山中<br>
<br>
尔时。世尊入火焰三昧。彼毗陀山同一火色。时国人见。自相谓言。此毗陀山同一火色。将是如来诸天之力<br>
<br>
时。释提桓因告般遮翼曰。如来．至真甚难得睹。而能垂降此闲静处。寂默无声。禽兽为侣。此处常有诸大神天侍卫世尊。汝可于前鼓琉璃琴娱乐世尊。吾与诸天寻于后往<br>
<br>
对曰。唯然。即受教已。持琉璃琴于先诣佛。去佛不远。鼓琉璃琴。以偈歌曰<br>
<br>
　跋陀礼汝父　　汝父甚端严<br>
　生汝时吉祥　　我心甚爱乐<br>
　本以小因缘　　欲心于中生<br>
　展转遂增广　　如供养罗汉<br>
　释子专四禅　　常乐于闲居<br>
　正意求甘露　　我专念亦尔<br>
　能仁发道心　　必欲成正觉<br>
　我今求彼女　　必欲会亦尔<br>
　我心生染着　　爱好不舍离<br>
　欲舍不能去　　如象为钩制<br>
　如热遇凉风　　如渴得冷泉<br>
　如取涅槃者　　如水灭于火<br>
　如病得良医　　饥者得美食<br>
　充足生快乐　　如罗汉游法<br>
　如象被深钩　　而犹不肯伏<br>
　[馬*奔]突难禁制　　放逸不自止<br>
　犹如清凉池　　众花覆水上<br>
　疲热象沐浴　　举身得清凉<br>
　我前后所施　　供养诸罗汉<br>
　世有福报者　　尽当与彼供<br>
　汝死当共死　　汝无我活为<br>
　宁使我身死　　不能无汝存<br>
　忉利天之主　　释今与我愿<br>
　称汝礼节具　　汝善思察之　<br>
<br>
尔时。世尊从三昧起。告般遮翼言。善哉。善哉。般遮翼。汝能以清净音和琉璃琴称赞如来。琴声．汝音。不长不短。悲和哀婉。感动人心。汝琴所奏。众义备有。亦说欲缚。亦说梵行。亦说沙门。亦说涅槃<br>
<br>
尔时。般遮翼白佛言。我念世尊昔郁鞞罗尼连禅水边。阿游波陀尼俱律树下初成佛道时。有尸汉陀天大将子及执乐天王女。共于一处。但设欲乐。我于尔时见其心尔。即为作颂。颂说欲缚。亦说梵行。亦说沙门。亦说涅槃。时。彼天女闻我偈已。举目而笑语我言。般遮翼。我未见如来。我曾于忉利天法讲堂上。闻彼诸天称赞如来。有如是德。有如是力。汝常怀信。亲近如来。我今意欲与汝共为知识。世尊。我时与一言之后。不复与语<br>
<br>
时。释提桓因作是念。此般遮翼已娱乐如来讫。我今宁可念于彼人。时。天帝释即念彼人。时。般遮翼复生念言。今天帝释乃能念我。即持琉璃琴诣帝释所。帝释告曰。汝以我名并称忉利天意。问讯世尊。起居轻利。游步强耶<br>
<br>
时。般遮翼承帝释教。即诣世尊所。头面礼足。于一面住。白世尊言。释提桓因及忉利诸天故。遣我来问讯世尊。起居轻利。游步强耶<br>
<br>
世尊报曰。使汝帝释及忉利天寿命延长。快乐无患。所以然者。诸天．世人及阿须轮诸众生等。皆贪寿命．安乐．无患<br>
<br>
尔时。帝释复自念言。我等宜往礼觐世尊。即与忉利诸天往诣佛所。头面礼足。却住一面。时。帝释白佛言。不审我今去世尊远近可坐<br>
<br>
佛告帝释曰汝天众多。但近我坐<br>
<br>
时。世尊所止因陀罗窟。自然广博。无所障碍。尔时。帝释与忉利诸天及般遮翼皆礼佛足。于一面坐。帝释白佛言。一时。佛在舍卫国婆罗门舍。尔时世尊入火焰三昧。我时以少因缘。乘千辐宝车。诣毗楼勒天王所。于空中过。见一天女叉手在世尊前立。我寻语彼女言。若世尊三昧起者。汝当称我名字。问讯世尊。起居轻利。游步强耶。不审彼女后竟为我达此心不。世尊。宁能忆此事不<br>
<br>
佛言。忆耳。彼女寻以汝声致问于我。吾从定起。犹闻汝车声<br>
<br>
帝释白佛言。昔者。我以少缘。与忉利诸天集在法堂。彼诸旧天皆作是言。若如来出世。增益诸天众。减损阿须轮众。今我躬见世尊。躬见自知。躬自作证。如来．至真出现于世。增益诸天众。减损阿须轮众。此有瞿夷释女。于世尊所净修梵行。身坏命终。生忉利天宫。即为我子。忉利诸天皆称言。瞿夷大天子有大功德。有大威力。复有余三比丘。于世尊所净修梵行。身坏命终。生于卑下执乐神中。常日日来为我给使。瞿夷见已。以偈触娆曰<br>
<br>
　汝为佛弟子　　我本在家时<br>
　以衣食供养　　礼拜致恭恪<br>
　汝等名何人　　躬受佛教诫<br>
　净眼之所说　　汝不观察之<br>
　我本礼敬汝　　从佛闻上法<br>
　生三十三天　　为帝释作子<br>
　汝等何不观　　我所有功德<br>
　本为女人身　　今为帝释子<br>
　汝等本俱共　　同修于梵行<br>
　今独处卑贱　　为吾等给使<br>
　本为弊恶行　　今故受此报<br>
　独处于卑贱　　为吾等给使<br>
　生此处不净　　为他所触娆<br>
　闻已当患厌　　此处可厌患<br>
　从今当精勤　　勿复为人使<br>
　二人勤精进　　思惟如来法<br>
　舍彼所恋着　　观欲不净行<br>
　欲缚不真实　　诳惑于世间<br>
　如象离羁靽　　超越忉利天<br>
　释及忉利天　　集法讲堂上<br>
　彼已勇猛力　　超越忉利天<br>
　释叹未曾有　　诸天亦见过<br>
　此是释迦子　　超越忉利天<br>
　患厌于欲缚　　瞿夷说此言<br>
　摩竭国有佛　　名曰释迦文<br>
　彼子大失意　　其后还得念<br>
　三人中一人　　故为执乐神<br>
　二人见道谛　　超越忉利天<br>
　世尊所说法　　弟子不怀疑<br>
　俱共同闻法　　二人胜彼一<br>
　自见殊胜已　　皆生光音天<br>
　我观见彼已　　故来至佛所　<br>
<br>
帝释白佛言。愿开闲暇。一决我疑<br>
<br>
佛言。随汝所问。吾当为汝一一演说<br>
<br>
尔时。帝释即白佛言。诸天．世人．干沓和．阿须罗及余众生等。尽与何结相应。乃至怨仇．刀杖相向<br>
<br>
佛告释言。怨结之生。皆由贪嫉。故使诸天．世人．阿须罗．余众生等。刀杖相加<br>
<br>
尔时。帝释即白佛言。实尔。世尊。怨结之生。由贪嫉故。使诸天．世人．阿须罗．余众生等。刀杖相加。我今闻佛所说。疑网悉除。无复疑也。但不解此贪嫉之生。何由而起。何因何缘。谁为原首。从谁而有。从谁而无<br>
<br>
佛告帝释。贪嫉之生。皆由爱憎。爱憎为因。爱憎为缘。爱憎为首。从此而有。无此则无<br>
<br>
尔时。帝释即白佛言。实尔。世尊。贪嫉之生。皆由爱憎。爱憎为因。爱憎为缘。爱憎为首。从此而有。无此则无。我今闻佛所说。迷惑悉除。无复疑也。但不解爱憎复何由而生。何因何缘。谁为原首。从谁而有。从谁而无<br>
<br>
佛告帝释。爱憎之生。皆由于欲。因欲缘欲。欲为原首。从此而有。无此则无<br>
<br>
尔时。帝释白佛言。实尔。世尊。爱憎之生。皆由于欲。因欲缘欲。欲为原首。从此而有。无此则无。我今闻佛所说。迷惑悉除。无复疑也。但不知此欲复何由生。何因何缘。谁为原首。从谁而有。从谁而无<br>
<br>
佛告帝释。爱由想生。因想缘想。想为原首。从此而有。无此而无<br>
<br>
尔时。帝释白佛言。实尔。世尊。爱由想生。因想缘想。想为原首。从此而有。无此则无。我今闻佛所说。无复疑也。但不解想复何由而生。何因何缘。谁为原首。从谁而有。从谁而无<br>
<br>
佛告帝释。想之所生。由于调戏。因调缘调。调为原首。从此而有。无此则无。帝释。若无调戏则无想。无想则无欲。无欲则无爱憎。无爱憎则无贪嫉。若无贪嫉。则一切众生不相伤害。帝释。但缘调为本。因调缘调。调为原首。从此有想。从想有欲。从欲有爱憎。从爱憎有贪嫉。以贪嫉故。使群生等共相伤害<br>
<br>
帝释白佛言。实尔。世尊。由调有想。因调缘调。调为原首。从此有想由调而有。无调则无。若本无调者则无想。无想则无欲。无欲则无爱憎。无爱憎则无贪嫉。无贪嫉则一切群生不相伤害。但想由调生。因调缘调。调为原首。从调有想。从想有欲。从欲有爱憎。从爱憎有贪嫉。从贪嫉使一切众生共相伤害。我今闻佛所说。迷惑悉除。无复疑也<br>
<br>
尔时。帝释复白佛言。一切沙门．婆罗门尽除调戏在灭迹耶。为不除调戏在灭迹耶<br>
<br>
佛告帝释。一切沙门．婆罗门不尽除调戏在灭迹也。所以然者。帝释。世间有种种界。众生各依己界。坚固守持。不能舍离。谓己为实。余者为虚。是故。帝释。一切沙门．婆罗门不尽除调戏而在灭迹<br>
<br>
尔时。帝释白佛言。实尔。世尊。世间有种种众生。各依己界。坚固守持。不能舍离。谓己为是。余为虚妄。是故一切沙门．婆罗门不尽除调戏而在灭迹。我闻佛言。疑惑悉除。无复疑也<br>
<br>
帝释复白佛言。齐几调在灭迹耶<br>
<br>
佛告帝释。调戏有三。一者口。二者想。三者求。彼口所言。自害．害他。亦二俱害。舍此言已。如所言。不自害．不害他．不二俱害。知时比丘如口所言。专念不乱。想亦自害．害他。亦二俱害。舍此想已。如所想。不自害．不害他。二俱不害。知时比丘如所想。专念不乱。帝释。求亦自害．害他。亦二俱害。舍此求已。如所求。不自害．不害他。不二俱害。知时比丘如所求。专念不乱<br>
<br>
尔时。释提桓因言。我闻佛所说。无复狐疑<br>
<br>
又白佛言。齐几名贤圣舍心<br>
<br>
佛告帝释。舍心有三。一者喜身。二者忧身。三者舍身。帝释。彼喜身者。自害．害他。亦二俱害。舍此喜已。如所喜。不自害．害他。二俱不害。知时比丘专念不忘。即名受具足戒。帝释。彼忧身者。自害．害彼。亦二俱害。舍此忧已。如所忧。不自害．害他。二俱不害。知时比丘专念不忘。即名受具足戒。复次。帝释。彼舍身者。自害．害他。亦二俱害。舍此身已。如所舍。不自害．不害他。二俱不害。知时比丘专念不忘。是即名为受具足戒<br>
<br>
帝释白佛言。我闻佛所说。无复狐疑<br>
<br>
又白佛言。齐几名贤圣律诸根具足<br>
<br>
佛告帝释。眼知色。我说有二。可亲．不可亲。耳声．鼻香．舌味．身触．意法。我说有二。可亲．不可亲<br>
<br>
尔时。帝释白佛言。世尊。如来略说。未广分别。我以具解。眼知色。我说有二。可亲．不可亲。耳声．鼻香．舌味．身触．意法有二。可亲．不可亲。世尊。如眼观色。善法损减。不善法增。如此眼知色。我说不可亲。耳声．鼻香．舌味．身触．意知法。善法损减。不善法增。我说不可亲。世尊。如眼见色。善法增长。不善法减。如是眼知色。我说可亲。耳声．鼻香．舌味．身触．意知法。善法增长。不善法减。我说可亲<br>
<br>
佛告帝释。善哉。善哉。是名贤圣律诸根具足<br>
<br>
帝释白佛言。我闻佛所说。无复狐疑<br>
<br>
复白佛言。齐几比丘名为究竟．究竟梵行．究竟安隐．究竟无余<br>
<br>
佛告帝释。为爱所苦。身得减者。是为究竟．究竟梵行．究竟安隐．究竟无余<br>
<br>
帝释白佛言。我本长夜。所怀疑网。今者如来开发所疑<br>
<br>
佛告帝释。汝昔颇曾诣沙门．婆罗门所问此义不<br>
<br>
帝释白佛言。我自忆念。昔者。曾诣沙门．婆罗门所咨问此义。昔我一时曾集讲堂。与诸天众共论。如来为当出世。为未出世。时共推求。不见如来出现于世。各自还宫。五欲娱乐。世尊。我复于后时见诸大神天。自恣五欲已。渐各命终。时我。世尊。怀大恐怖。衣毛为竖。时。见沙门．婆罗门处在闲静。去家离欲。我寻至彼所问言。云何名究竟。我问此义。彼不能报。彼既不知。逆问我言。汝为是谁。我寻报言。我是释提桓因。彼复问言。汝是何释。我时答言。我是天帝释。心有所疑。故来相问耳。时。我与彼如所知见。说于释义。彼问我言。更为我弟子。我今是佛弟子。得须陀洹道。不堕余趣。极七往返。必成道果。唯愿世尊记我为斯陀含。说此语已。复作颂曰<br>
<br>
　由彼染秽想　　故生我狐疑<br>
　长夜与诸天　　推求于如来<br>
　见诸出家人　　常在闲静处<br>
　谓是佛世尊　　故往稽首言<br>
　我今故来问　　云何为究竟<br>
　问已不能报　　道迹之所趣<br>
　今日无等尊　　是我久所求<br>
　已观察己行　　心已正思惟<br>
　唯圣先已知　　我心之所行<br>
　长夜所修业　　愿净眼记之<br>
　虽命人中上　　三界无极尊<br>
　能断恩爱刺　　今礼日光尊　<br>
<br>
佛告帝释。汝忆本得喜乐．念乐时不<br>
<br>
帝释答曰。如是。世尊。忆昔所得喜乐．念乐。世尊。我昔曾与阿须轮共战。我时得胜。阿须轮退。我时则还。得欢喜．念乐。计此欢喜．念乐。离有秽恶刀杖喜乐．斗讼喜乐。今我于佛所得喜．念乐。无有刀杖．诤讼之乐<br>
<br>
佛告帝释。汝今得喜乐．念乐。于中欲求何功德果<br>
<br>
尔时。帝释白佛言。我于喜乐．念乐中。欲求五功德果。何等五。即说偈言<br>
<br>
　我后若命终　　舍于天上寿<br>
　处胎不怀患　　使我心欢喜<br>
　佛度未度者　　能说正真道<br>
　于三佛法中　　我要修梵行<br>
　以智慧身居　　心自见正谛<br>
　得达本所起　　于是长解脱<br>
　但当勤修行　　习佛真实智<br>
　设不获道证　　功德犹胜天<br>
　诸有神妙天　　阿迦尼吒等<br>
　下至末后身　　必当生彼处<br>
　我今于此处　　受天清净身<br>
　复得增寿命　　净眼我自知　<br>
<br>
说此偈已。白佛言。我于喜乐．念乐中。欲得如是五功德果<br>
<br>
尔时。帝释语忉利诸天曰。汝于忉利天上梵童子前恭敬礼事。今于佛前复设此敬者。不亦善哉<br>
<br>
其语未久。时梵童子忽然于虚空中天众上立。向天帝释而说偈曰<br>
<br>
　天王清净行　　多利益众生<br>
　摩竭帝释主　　能问如来义　<br>
<br>
时。梵童子说此偈已。忽然不现。是时。帝释即从座起。礼世尊足。绕佛三匝。却行而退。忉利诸天及般遮翼亦礼佛足。却行而退。时。天帝释少复前行。顾语般遮翼曰。善哉。善哉。汝能先于佛前鼓琴娱乐。然后我及诸天于后方到。我今知汝补汝父位。于干沓和中最为上首。当以彼拔陀干沓和王女与汝为妻<br>
<br>
世尊说此法时。八万四千诸天远尘离垢。诸法法眼生<br>
<br>
时。释提桓因．忉利诸天及般遮翼闻佛所说。欢喜奉行。<br>
</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 