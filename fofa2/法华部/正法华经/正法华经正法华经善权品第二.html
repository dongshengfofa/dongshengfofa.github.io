<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>正法华经善权品第二</p>
<p>于是世尊从三昧觉。告贤者舍利弗。佛道甚深。如来至真等正觉。所入之慧难晓难了不可及知。虽声闻缘觉。从本亿载所事归命。无央数劫造立德本。奉遵佛法殷勤劳苦精进修行。尚不能了道品之化。又舍利弗。如来观察人所缘起。善权方便随谊顺导。猗靡现慧各为分别。而散法谊用度群生。以大智慧力无所畏。一心脱门三昧正受。不可限量。所说经典不可及逮。而如来尊较略说耳。大圣所说得未曾有巍巍难量。如来皆了诸法所由。从何所来诸法自然。分别法貌众相根本知法自然。于时世尊欲重解谊。更说颂曰</p>
<p>　世雄不可量　　诸天世间人</p>
<p>　一切众生类　　焉能知导师</p>
<p>　离垢解脱门　　寂然无所畏</p>
<p>　如诸佛法貌　　莫有逮及者</p>
<p>　本从亿诸佛　　依因而造行</p>
<p>　入于深妙谊　　所现不可及</p>
<p>　于无央数劫　　而学佛道业</p>
<p>　果应至道场　　犹如行慈愍</p>
<p>　使我获斯慧　　如十方诸佛</p>
<p>　诸相普具足　　众好亦如是</p>
<p>　其身不可见　　亦无有言说</p>
<p>　察诸群黎类　　世间无与等</p>
<p>　若说经法时　　有能分别解</p>
<p>　其惟有菩萨　　常履怀信乐</p>
<p>　假使诸佛　　弟子之众　　所作已办</p>
<p>　如安住教　　尽除疾病　　执御其心</p>
<p>　不能达彼　　若干种慧　　设令于斯</p>
<p>　佛之境界　　皆以七宝　　充满其中</p>
<p>　以献安住　　神明至尊　　欲解此慧</p>
<p>　终无能了　　正使十方　　诸佛刹土</p>
<p>　诸明哲者　　悉满其中　　及吾现在</p>
<p>　诸声闻众　　一切具足　　亦复如是</p>
<p>　一时普会　　共思惟之　　计安住慧</p>
<p>　无能及知　　佛之智慧　　无量若斯</p>
<p>　欲知其限　　莫能逮者　　诸缘一觉</p>
<p>　无有众漏　　诸根通达　　总摄其心</p>
<p>　假使十方　　悉满中人　　譬如甘蔗</p>
<p>　若竹芦苇　　悉俱合会　　而共思惟</p>
<p>　欲察知佛　　所说解法　　于亿那术</p>
<p>　劫载计念　　未曾能知　　及法利谊</p>
<p>　新学发意　　诸菩萨等　　假使供养</p>
<p>　无数亿佛　　讲说经法　　分别其谊</p>
<p>　复令是等　　周满十方　　其数譬如</p>
<p>　稻麻丛林　　在诸世界　　滋茂不损</p>
<p>　悉俱合会　　而共思惟　　世尊所明</p>
<p>　睹诸法本　　不可思议　　无数亿劫</p>
<p>　如江河沙　　不可限量　　心无变异</p>
<p>　超越智慧　　欲得知者　　非其境界</p>
<p>　无数菩萨　　皆不退转　　无崖底劫</p>
<p>　如恒边沙　　一心专精　　悉共思惟</p>
<p>　此之等类　　亦不堪任　　诸佛圣明</p>
<p>　不可及逮　　一切漏尽　　非心所念</p>
<p>　独佛世尊　　能解了知　　分别十方</p>
<p>　诸佛世界　　告舍利弗　　安住所说</p>
<p>　唯佛具足　　解达知彼　　最胜导利</p>
<p>　悉畅了识　　说无上谊　　以来久远</p>
<p>　佛今日告　　诸声闻众　　缘觉之乘</p>
<p>　如所立处　　舍置已逝　　入泥曰者</p>
<p>　所可开化　　各各得度　　佛有尊法</p>
<p>　善权方便　　犹以讲说　　法化世间</p>
<p>　常如独步　　多所度脱　　以斯示现</p>
<p>　真谛经法　</p>
<p>尔时大众会中。一切声闻阿罗汉等。诸漏已尽知本际党。千二百众及弟子。学比丘比丘尼清信士清信女诸声闻乘。各各兴心念。世尊何故。殷勤咨嗟善权方便。宣畅如来深妙经业。致最正觉慧不可及。声闻缘觉莫能知者。如今世尊乃演斯教。于是佛法无逮泥洹。虽说此经。吾等不解谊之所趣。贤者舍利弗。见四部众心怀犹豫。欲为发问决其疑网。冀并被蒙。前白佛言。唯然世尊。今日如来何故独宣善权方便。以深妙法逮最正觉。道德巍巍不可称限。时舍利弗以偈颂曰</p>
<p>　</p>
<p>　乐慧圣大尊　　久宣如是教</p>
<p>　力脱门禅定　　所奉无央数</p>
<p>　赞扬佛道场　　无敢发问者</p>
<p>　独咨嗟真法　　无能启微妙</p>
<p>　显现大圣法　　自叹誉其行</p>
<p>　智慧不可限　　欲分别深法</p>
<p>　今鄙等怀疑　　说道诸漏尽</p>
<p>　其求无为者　　皆闻佛所赞</p>
<p>　其求缘觉者　　比丘比丘尼</p>
<p>　诸天龙鬼神　　揵沓摩休勒</p>
<p>　及余诸等类　　心各怀犹豫</p>
<p>　请问两足尊　　大德愿解说</p>
<p>　一切诸声闻　　安住所教化</p>
<p>　大圣见叹誉　　我独度无极</p>
<p>　鄙意在沉吟　　不能自决了</p>
<p>　究竟至泥洹　　今复闻此说</p>
<p>　唯愿演分别　　雷震音现说</p>
<p>　如今所发教　　犹若师子吼</p>
<p>　最胜诸子等　　归命皆叉手</p>
<p>　欲闻正是时　　愿为分别说</p>
<p>　诸天龙众　　鬼神真陀　　无数百千</p>
<p>　如江河沙　　而悉佥曰　　供养世尊</p>
<p>　咸欲发问　　于尊佛道　　国主帝王</p>
<p>　转轮圣王　　悉共同心　　亿百千垓</p>
<p>　一切恭敬　　叉手而立　　德何因盛</p>
<p>　众行具足　</p>
<p>尔时世尊。告舍利弗。且止且止用问此谊。所以者何。诸天世人闻斯说者。悉当恐怖。时舍利弗。复重启曰。唯愿大圣。如是谊者加哀说之。所以者何。于此众会有无央数亿百千载蚑行喘息蜎蜚蠕动群生之类。曾见过佛知殖众德。闻佛所说。悉当信乐受持奉行。时舍利弗以偈颂曰</p>
<p>　</p>
<p>　愿人中王　　哀恣意说　　此出家者</p>
<p>　众庶亿千　　恭肃安住　　钦信慧谊</p>
<p>　斯之等类　　必皆欣乐　</p>
<p>于时世尊。叹舍利弗。如是至三。告曰勿重。诸天世人悉怀慢恣。比丘比丘尼坠大艰难。世尊以偈告舍利弗</p>
<p>　</p>
<p>　且止且止　　用此为问　　斯慧微妙</p>
<p>　众所不了　　假使吾说　　易得之谊</p>
<p>　愚痴闇塞　　至怀慢恣　</p>
<p>贤者舍利弗复白佛言。唯愿大圣以时哀说。无央数众。昔过世时曾受佛教。以故今者思闻圣音。闻者则信多所安隐。冀不疑慢。时舍利弗以偈颂曰</p>
<p>　</p>
<p>　我佛长子　　今故启劝　　愿两足尊</p>
<p>　哀为解说　　今有众生　　无数亿千</p>
<p>　悉当信乐　　圣尊所诏　　会致本德</p>
<p>　决诸疑网　　往古长夜　　曾被训诲</p>
<p>　是等叉手　　恭肃侧立　　必当钦乐</p>
<p>　于斯法谊　　我之等类　　千二百人</p>
<p>　及余众党　　求尊佛道　　假令见闻</p>
<p>　安住言教　　寻当欢喜　　兴发大意　</p>
<p>于时世尊见舍利弗三反劝助。而告之曰。尔今殷勤所启至三。安得不说。谛听谛听善思念之。吾当解说。世尊适发此言。比丘比丘尼清信士清信女五千人等。至怀甚慢。即从坐起稽首佛足舍众而退。所以者何。慢无巧便。未得想得未成谓成。收屏盖藏衣服卧具摩何而去。世尊默然亦不制止。又舍利弗。众会辟易有窃去者。离广大谊声味所拘。又舍利弗。斯甚慢者退亦佳矣。如来云何说此法乎。譬灵瑞华时时可见。佛叹斯法久久希有。尔等当信如来诚谛所说深经。谊甚微妙言辄无虚。若干音声现诸章句。各各殊别人所不念。本所未思如来悉知。所以者何。正觉所兴世嗟叹一事为大示现皆出一原。以用众生望想果应劝助此类出现于世。黎元望想希求佛慧出现于世。蒸庶望想如来宝决出现于世。以如来慧觉群生想出现于世。示寤民庶八正由路使除望想出现于世。以故当知。正觉所兴悉为一谊。以无极慧而造大业。犹一空慧。以无盖哀兴出于世。如佛所行。所化利谊亦复如是。而为说法。教诸菩萨现真谛慧。以佛圣明而分别之。转使增进唯大觉乘。无有二乘况三乘乎。十方世界诸佛世尊。去来现在亦复如是。以权方便若干种教。各各异音开化一切。而为说法皆兴大乘。佛正觉乘诸通慧乘。又舍利弗。斯众生等悉更供养诸过去佛。亦曾闻法。随其本行获示现谊。吾见群生本行不同。佛观其心所乐若干。善权方便造立报应。而讲法谊。皆为平等正觉大乘。至诸通慧道德一定。无有二也。十方世界等无差特。安得三乘。又舍利弗。设如来说众生瑕秽一劫不竟。今吾兴出于五浊世。一曰尘劳。二曰凶暴。三曰邪见。四曰寿命短。五曰劫秽浊。为此之党本德浅薄悭贪多垢故。以善权现三乘教。劝化声闻及缘觉者。若说佛乘终不听受不入不解。无谓如来法有声闻及缘觉道深远诸难。若比丘比丘尼。已得罗汉自已达足。而不肯受无上正真道教。定为诽谤于佛乘矣。虽有是意佛平等训。然后至于般泥洹时。诸甚慢者乃知之耳。所以者何。又诸比丘为罗汉者。无所志求诸漏已尽。闻斯经典而不信乐。若灭度时。如来面现诸声闻前大圣灭度不以斯行。令受持说方等颂经。寻于异佛至真等正觉决其狐疑。然后于彼乃当笃信。如来言诚正有一乘。无有二也。世尊颂曰</p>
<p>　</p>
<p>　比丘比丘尼　　心怀甚慢恣</p>
<p>　诸清信士女　　五千人不信</p>
<p>　不自见瑕秽　　奉诫有缺漏</p>
<p>　多获倾危事　　而起愚騃意</p>
<p>　反行求杂糅　　悉无巧方便</p>
<p>　诸佛最胜禅　　缘此得闻法</p>
<p>　供养清净慧　　众会俨然住</p>
<p>　一切受恩教　　逮志立见要</p>
<p>　舍利弗听此　　佛为人中上</p>
<p>　谛觉了诸法　　为说若干教</p>
<p>　善权方便　　亿百千垓　　随人心行</p>
<p>　而为说法　　罪福之事　　若干不同</p>
<p>　从其宿世　　各得报应　　此诸众生</p>
<p>　心各各异　　所造众多　　缠绵结缚</p>
<p>　因缘诸见　　亿百千垓　　一切品类</p>
<p>　瑕秽如是　　如来大圣　　说此经典</p>
<p>　所言至诚　　终无虚欺　　从始引喻</p>
<p>　若干无数　　如有所说　　寻为分别</p>
<p>　其有不乐　　正觉明者　　于无数佛</p>
<p>　不造立行　　愚痴生死　　甚多苦患</p>
<p>　故为斯等　　现说泥洹　　大圣所兴</p>
<p>　行权方便　　因劝化之　　使入佛慧</p>
<p>　如佛道教　　兴显于世　　吾始未曾</p>
<p>　为若等现　　何故愚冥　　睹于导师</p>
<p>　见自患厌　　乃为分别　　今乃得闻</p>
<p>　演于平等　　以故得说　　佛所决了</p>
<p>　于我法教　　诸新学者　　佛以圣慧</p>
<p>　行权方便　　所可分别　　为众生故</p>
<p>　欲开化之　　故示此谊　　欲知佛道</p>
<p>　常调清净　　仁乐圣典　　实为要妙</p>
<p>　在诸佛所　　所作已办　　故为斯类</p>
<p>　说方等经　　志性和顺　　行能具足</p>
<p>　是等勇猛　　亲近圣教　　则为彼说</p>
<p>　德最弘衍　　于当来世　　慈愍哀伤</p>
<p>　一切闻之　　欣然咨嗟　　我等成佛</p>
<p>　亦当如是　　缘是行故　　世世端正</p>
<p>　而当玩习　　是方等经　　其有逮闻</p>
<p>　无极圣教　　斯等乃为　　佛之弟子</p>
<p>　假使得听　　佛一偈者　　皆成正觉</p>
<p>　终无有疑　　佛道有一　　未曾有二</p>
<p>　何况一世　　而当有三　　除人中上</p>
<p>　行权方便　　以用乘故　　开化说法</p>
<p>　欲得讲说　　佛之深慧　　善权方便</p>
<p>　导师光明　　唯有一乘　　岂宁有二</p>
<p>　下劣乘者　　当求殊特　　诸佛所觉</p>
<p>　常皆如应　　至尊所在　　莫敢能当</p>
<p>　其力一心　　若顺脱门　　皆立众生</p>
<p>　于此道教　　诸佛最胜　　无有瑕疵</p>
<p>　尊无等伦　　现平等觉　　如是示以</p>
<p>　众生善法　　世尊因而　　劝立是乘</p>
<p>　所在安和　　诱进稽首　　诸境界名</p>
<p>　于此当行　　断除一切　　诸凶暴法</p>
<p>　是故号佛　　则大勇猛　　今已造立</p>
<p>　若干种相　　眷属围绕　　演出法光</p>
<p>　无数众生　　亿百千垓　　为讲说法</p>
<p>　自然之印　　告舍利弗　　我见如是</p>
<p>　今当奈此　　群生类何　　三十二相</p>
<p>　颜容殊妙　　犹得自在　　无所拘碍</p>
<p>　而吾所观　　若所思念　　如往古时</p>
<p>　有可志愿　　皆具足成　　深微妙事</p>
<p>　分别讲说　　等至佛位　　语舍利弗</p>
<p>　佛言至诚　　以何等事　　寤觉众生</p>
<p>　假使为说　　不能解了　　不肯启受</p>
<p>　善言至诚　　即时心念　　如是之谊</p>
<p>　前往古世　　行不可议　　今日乃逮</p>
<p>　得本所愿　　已断爱欲　　除大阴雨</p>
<p>　众庶坐欲　　坠于恶趣　　安住秽厌</p>
<p>　众诸秽垢　　黑冥之法　　数数增长</p>
<p>　薄德之夫　　患苦所恼　　为诸邪见</p>
<p>　之所羁系　　有此无异　　不有不无</p>
<p>　具足依倚　　六十二见　　当住于斯</p>
<p>　根着所有　　势力薄少　　而怀恐惧</p>
<p>　未曾得闻　　佛之音声　　恒当堕落</p>
<p>　不离三处　　亿百千生　　不能解法</p>
<p>　佛了善权　　卓然难及　　为说勤苦</p>
<p>　断其根原　　众生之类　　诸见所恼</p>
<p>　佛故导示　　便至泥洹　　吾所以故</p>
<p>　常解灭度　　令一切法　　皆至寂然</p>
<p>　又复过去　　诸佛之子　　当来之世</p>
<p>　得成最胜　　今我如是　　行权方便</p>
<p>　各令休息　　说三乘教　　其乘有一</p>
<p>　亦不非一　　大圣世尊　　故复说一</p>
<p>　诸有蒸民　　兴发沉吟　　意虑愦乱</p>
<p>　狐疑犹豫　　如来所说　　终无有异</p>
<p>　慧乘有一　　未曾有二　　其有往古</p>
<p>　世雄导师　　亿百千佛　　诸灭度者</p>
<p>　或有过去　　无央数劫　　计其限量</p>
<p>　不可称度　　谓此一切　　人中之上</p>
<p>　讲说经法　　无数清净　　所可作为</p>
<p>　报应譬喻　　行权方便　　亿百千垓</p>
<p>　普为众生　　示现一乘　　是故说道</p>
<p>　度未度者　　常为人说　　平等道慧</p>
<p>　开化众庶　　亿百千垓　　又复见异</p>
<p>　若干大圣　　为讲分别　　是大尊法</p>
<p>　本性清净　　乃信解之　　若在天上</p>
<p>　世间亦然　　其有闻经　　若听省者</p>
<p>　彼诸众生　　所获安隐　　常行布施</p>
<p>　其戒具足　　忍辱无乏　　斯行平等</p>
<p>　精进一心　　修善勇猛　　于此经典</p>
<p>　遵奉智慧　　或有建立　　若干种德</p>
<p>　斯等皆当　　成得佛道　　其有灭度</p>
<p>　诸所如来　　彼时所有　　一切众生</p>
<p>　忍辱调意　　得至大安　　斯等皆当</p>
<p>　成得佛道　　假使供养　　诸佛舍利</p>
<p>　大圣最胜　　及灭度者　　兴立佛庙</p>
<p>　众亿百千　　黄金白银　　水精琉璃</p>
<p>　若以马瑙　　造作塔寺　　车渠异宝</p>
<p>　及明月珠　　若以墼泥　　立作形像</p>
<p>　斯等皆当　　成得佛道　　假使以石</p>
<p>　用作佛庙　　或以栴檀　　若木蜜香</p>
<p>　设令塔寺　　立天尊像　　材木刻镂</p>
<p>　彩画众饰　　或有奉戒　　口言至诚</p>
<p>　若复竖立　　最胜庙寺　　在于居室</p>
<p>　讽诵经典　　处于旷野　　深谷中立</p>
<p>　为数亿人　　而师子吼　　现有十方</p>
<p>　诸佛庙寺　　中有舍利　　童子对舞</p>
<p>　斯等皆当　　成得佛道　　若为如来</p>
<p>　作宝模像　　三十二相　　执持殊最</p>
<p>　假使复有　　诵经说谊　　斯等皆当</p>
<p>　成得佛道　　设为安住　　兴立彩像</p>
<p>　后致七宝　　觉意道路　　其光遍照</p>
<p>　通彻众行　　斯等皆当　　成得佛道</p>
<p>　若复以铜　　刻镂碧玉　　为大圣尊</p>
<p>　立殊特形　　设以经字　　载妙素帛</p>
<p>　斯等皆当　　成得佛道　　若缮坏寺</p>
<p>　修立形像　　功德志性　　有百福相</p>
<p>　出家学法　　书佛经卷　　斯等皆当</p>
<p>　成得佛道　　设使各各　　作奇异行</p>
<p>　除弃一切　　所乐调戏　　正士童子</p>
<p>　聪达解谊　　而不嘲话　　言不虚诞</p>
<p>　悉亦自致　　为大慈哀　　一切皆当</p>
<p>　逮得佛道　　即使得度　　亿千群萌</p>
<p>　无数菩萨　　神通三昧　　设为是等</p>
<p>　安住舍利　　兴立塔寺　　彩画形像</p>
<p>　涂治垩饰　　书经着壁　　供上华香</p>
<p>　勋散塔像　　假令伎乐　　歌诵佛德</p>
<p>　箫成鼓舞　　节奏哀和　　赞美嬉笑</p>
<p>　又加肃敬　　以若干事　　遵修供奉</p>
<p>　弹琴箜篌　　铙镜应弦　　筝笛吹笙</p>
<p>　激发妙音　　皆以一心　　不为众吏</p>
<p>　缘是悉致　　寂然悦豫　　若以挹洒</p>
<p>　净扫塔寺　　用柔软水　　蜜浆饮施</p>
<p>　杂香垩涂　　理作乐器　　归命安住</p>
<p>　供养最胜　　以若干物　　供上舍利</p>
<p>　如来灭度　　少多肃敬　　假使一反</p>
<p>　鼓伎拊弄　　一切皆当　　得成佛道</p>
<p>　设令得见　　安住画像　　执持一华</p>
<p>　进上灵模　　以恭敬意　　笃信无疑</p>
<p>　当稍稍见　　无数亿佛　　其有人众</p>
<p>　叉手佛庙　　具足一反　　绕旋自归</p>
<p>　礼拜大圣　　嗟叹稽首　　所行如是</p>
<p>　身无垢染　　当渐渐觐　　无数亿佛</p>
<p>　于诸导师　　多造利谊　　假使有持</p>
<p>　舍利供养　　口宣音言　　南摸佛尊</p>
<p>　其乱心者　　若说此言　　斯等皆当</p>
<p>　逮尊佛道　　灭度因缘　　尽除毒火</p>
<p>　此等皆当　　逮成佛道　　于众会中</p>
<p>　建立信者　　尔时安住　　当济此伦</p>
<p>　假使有人　　闻此法名　　斯等皆当</p>
<p>　逮成佛道　　若复当来　　无数亿佛</p>
<p>　不可思议　　无能限量　　是等上胜</p>
<p>　世雄导师　　当为讲说　　善权慧事</p>
<p>　是等大人　　行权方便　　当得成佛</p>
<p>　导世圣雄　　所以开化　　亿数众生</p>
<p>　禅定智慧　　以消诸漏　　得闻此法</p>
<p>　未有一人　　群萌品类　　岂弘了觉</p>
<p>　诸大圣法　　皆本所愿　　行佛道时</p>
<p>　最后究竟　　无量法门　　亿千垓数</p>
<p>　当来最胜　　之所讲说　　诸如来尊</p>
<p>　常宣布法　　是则得见　　诸佛正教</p>
<p>　诸佛本净　　常行自然　　此诸谊者</p>
<p>　佛所开化　　如两足尊　　乃分别道</p>
<p>　故畅斯教　　一乘之谊　　诸法定意</p>
<p>　志怀律防　　常处于世　　演斯赞颂</p>
<p>　每同赞说　　善权方便　　诸最胜尊</p>
<p>　志意弘大　　其有供养　　天人所归</p>
<p>　今现在佛　　如江河沙　　欲利安隐</p>
<p>　一切群黎　　斯等正觉　　亦说佛尊</p>
<p>　所可演说　　善权方便　　以若干教</p>
<p>　开化令入　　皆共咨嗟　　是一乘道</p>
<p>　寂然之地　　无有二上　　欲知众生</p>
<p>　本际之行　　从其过去　　志性所猗</p>
<p>　料简精进　　而观本原　　诸未脱者</p>
<p>　为分别说　　众导师力　　若干因缘</p>
<p>　攀喻引譬　　而为示现　　探睹群生</p>
<p>　种种所乐　　若干部音　　而开化之</p>
<p>　今我如是　　为人中王　　兴发黎庶</p>
<p>　安隐利谊　　种种音声　　亿百千垓</p>
<p>　故为示现　　斯佛大道　　吾所说法</p>
<p>　若干种变　　知诸萌类　　心所好乐</p>
<p>　若干色像　　寻令悦豫　　缘其智慧</p>
<p>　训以道力　　吾为法王　　而遍观见</p>
<p>　诸愚冥者　　离智慧德　　崩坠生死</p>
<p>　坑圹险谷　　不得解脱　　来世艰难</p>
<p>　爱欲所系　　驰如流沙　　诸尘劳垢</p>
<p>　今日自在　　大圣威神　　觉无所来</p>
<p>　诸法未曾　　致众患苦　　群萌之类</p>
<p>　默在六堑　　坚住邪见　　不可动转</p>
<p>　在于苦恼　　处危崄径　　吾发大哀</p>
<p>　愍此愚痴　　安隐求至　　处于道场</p>
<p>　具足七日　　坐于草蓐　　即思惟谊</p>
<p>　当何所兴　　寻时即断　　彼世慢恣</p>
<p>　观察尊树　　目未曾眴　　吾又经行</p>
<p>　于斯树下　　因奇特慧　　得未曾有</p>
<p>　众生轮转　　于大无明　　于时梵天</p>
<p>　则知佛意　　帝释四天　　诸护世者</p>
<p>　大神妙天　　及善天子　　无数亿千</p>
<p>　皆共觉知　　一切叉手　　俨然恭肃</p>
<p>　我时自念　　当奈之何　　假令吾叹</p>
<p>　佛之道德　　群黎品类　　莫肯受化</p>
<p>　诸闇冥者　　便当谤毁　　适毁此已</p>
<p>　趣非法地　　吾初未曾　　说奇妙法</p>
<p>　常乐余事　　当何兴立　　等观往古</p>
<p>　诸佛所为　　彼时圣众　　行权方便</p>
<p>　吾今宁可　　以此佛道　　分为三乘</p>
<p>　而开化之　　初成佛时　　作此思惟</p>
<p>　又有十方　　诸佛世尊　　其大圣众</p>
<p>　悉各自现　　音赞善哉　　我等欣豫</p>
<p>　快哉能仁　　世雄导师　　斯为正法</p>
<p>　执御当然　　乃能思惟　　善权方便</p>
<p>　诸大圣典　　亦学救世　　吾等为佛</p>
<p>　履上迹时　　分为三乘　　而开化之</p>
<p>　下劣不肖　　志怀羸弱　　观诸佛兴</p>
<p>　卒不肯信　　吾等犹此　　兴立摄济</p>
<p>　以权方便　　而为示现　　嗟叹称美</p>
<p>　获果之证　　又复劝助　　无数菩萨</p>
<p>　尔时佛身　　听诸尊叹　　寻则解了</p>
<p>　诸大圣音　　弘妙之士　　心欣悦豫</p>
<p>　今大神通　　分别名色　　于时余等</p>
<p>　当遵其行　　如诸导师　　之所言说</p>
<p>　我时比丘　　亦持斯法　　出生于人</p>
<p>　黎庶之间　　告舍利弗　　吾听省彼</p>
<p>　寻时往诣　　波罗奈国　　便即合集</p>
<p>　诸比丘众　　身子欲知　　佛善权法</p>
<p>　大圣应时　　便转法轮　　兴发宣畅</p>
<p>　灭度寂然　　叹罗汉音</p>
<p>　赞誉法声　　于是歌颂　　圣众之德</p>
<p>　其闻最胜　　说彼经典　　一切皆来</p>
<p>　归于世尊　　佥共叉手　　恭肃而住</p>
<p>　善权方便　　为若干种　　尔时世尊</p>
<p>　复更思惟　　吾说尊法　　今正是时</p>
<p>　我所以故　　于世最胜　　应当讲说</p>
<p>　斯尊佛道　　志怀愚痴　　起于妄想</p>
<p>　设吾说法　　少有信者　　憍慢自大</p>
<p>　不肯启受　　如斯法者　　菩萨乃听</p>
<p>　佛时悦豫　　秉修勇猛　　应时解断</p>
<p>　一切诸结　　今日当说　　最胜自由</p>
<p>　或以劝助　　使入佛道　　诸佛之子</p>
<p>　得观睹此　　因从获信　　顺行法律</p>
<p>　时千二百　　诸漏尽者　　皆当于世</p>
<p>　成为佛道　　亦如往古　　诸佛大圣</p>
<p>　亦如当来　　最胜之法　　吾复如是</p>
<p>　蠲弃众想　　然后尔乃　　讲天尊法</p>
<p>　久久时时　　世间有佛　　大仙慧士</p>
<p>　兴发圣道　　无极明目　　既现于世</p>
<p>　选择希有　　时讲斯法　　于亿百千</p>
<p>　无量劫数　　乃得值遇　　如此像法</p>
<p>　假使菩萨　　获斯比经　　若复逮闻</p>
<p>　是尊佛道　　若灵瑞华　　时时可见</p>
<p>　欲见慕值　　莫能睹者　　最胜容貌</p>
<p>　和悦难遭　　天上世间　　无上圣贤</p>
<p>　今此大尊　　乃谓琦珍　　假使有人</p>
<p>　而说斯经　　一反举声　　欢喜劝助</p>
<p>　则为供养　　一切佛已　　共去乱心</p>
<p>　不怀狐疑　　吾为法王　　悉普告敕</p>
<p>　吾之法中　　一切声闻　　则便劝助</p>
<p>　以尊佛道　　卿舍利弗　　及诸声闻</p>
<p>　今现在者　　且皆默然　　其诸菩萨</p>
<p>　意勇智慧　　密持斯法　　勿得忘宣</p>
<p>　何故说世　　而有五事　　或有众生</p>
<p>　怀毒求短　　贪欲愚聩　　而好诽谤</p>
<p>　如是伦品　　不尚至道　　若当来人</p>
<p>　而说此法　　听察如来　　一乘之教</p>
<p>　设复睹见　　诸最胜名　　诽谤斯经</p>
<p>　便堕地狱　　假使有人　　惭愧清净</p>
<p>　发心志愿　　来尊佛道　　闻大觉乘</p>
<p>　无量之德　　诸佛圣明　　则现目前</p>
<p>　众猛尊导　　讲法如是　　善权方便</p>
<p>　亿百千垓　　分别无数　　无复想念</p>
<p>　其不学者　　不能晓了　　由是之故</p>
<p>　了正真言　　正觉出世　　顺修明哲</p>
<p>　断诸狐疑　　蠲除犹豫　　能仁欣勇</p>
<p>　咸至佛道　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>