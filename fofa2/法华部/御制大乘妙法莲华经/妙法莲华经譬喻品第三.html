<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>妙法莲华经卷第二</p>
<p>　　　　后秦龟兹国三藏法师鸠摩罗什奉　诏译</p>
<p>　　譬喻品第三</p>
<p>尔时舍利弗踊跃欢喜。即起合掌瞻仰尊颜。而白佛言。今从世尊闻此法音。心怀勇跃得未曾有。所以者何。我昔从佛闻如是法。见诸菩萨授记作佛。而我等不豫斯事。甚自感伤。失于如来无量知见。世尊。我常独处山林树下。若坐若行。每作是念。我等同入法性。云何如来以小乘法而见济度。是我等咎非世尊也。所以者何。若我等待说所因成就阿耨多罗三藐三菩提者。必以大乘而得度脱。然我等不解方便随宜所说。初闻佛法遇便信受思惟取证。世尊。我从昔来终日竟夜每自克责。而今从佛闻所未闻未曾有法。断诸疑悔。身意泰然快得安隐。今日乃知真是佛子。从佛口生从法化生。得佛法分。尔时舍利弗。欲重宣此义。而说偈言</p>
<p>　我闻是法音　　得所未曾有</p>
<p>　心怀大欢喜　　疑网皆已除</p>
<p>　昔来蒙佛教　　不失于大乘</p>
<p>　佛音甚希有　　能除众生恼</p>
<p>　我已得漏尽　　闻亦除忧恼</p>
<p>　我处于山谷　　或在树林下</p>
<p>　若坐若经行　　常思惟是事</p>
<p>　呜呼深自责　　云何而自欺</p>
<p>　我等亦佛子　　同入无漏法</p>
<p>　不能于未来　　演说无上道</p>
<p>　金色三十二　　十力诸解脱</p>
<p>　同共一法中　　而不得此事</p>
<p>　八十种妙好　　十八不共法</p>
<p>　如是等功德　　而我皆已失</p>
<p>　我独经行时　　见佛在大众</p>
<p>　名闻满十方　　广饶益众生</p>
<p>　自惟失此利　　我为自欺诳</p>
<p>　我常于日夜　　每思惟是事</p>
<p>　欲以问世尊　　为失为不失</p>
<p>　我常见世尊　　称赞诸菩萨</p>
<p>　以是于日夜　　筹量如此事</p>
<p>　今闻佛音声　　随宜而说法</p>
<p>　无漏难思议　　令众至道场</p>
<p>　我本着邪见　　为诸梵志师</p>
<p>　世尊知我心　　拔邪说涅槃</p>
<p>　我悉除邪见　　于空法得证</p>
<p>　尔时心自谓　　得至于灭度</p>
<p>　而今乃自觉　　非是实灭度</p>
<p>　若得作佛时　　具三十二相</p>
<p>　天人夜叉众　　龙神等恭敬</p>
<p>　是时乃可谓　　永尽灭无余</p>
<p>　佛于大众中　　说我当作佛</p>
<p>　闻如是法音　　疑悔悉已除</p>
<p>　初闻佛所说　　心中大惊疑</p>
<p>　将非魔作佛　　恼乱我心耶</p>
<p>　佛以种种缘　　譬喻巧言说</p>
<p>　其心安如海　　我闻疑网断</p>
<p>　佛说过去世　　无量灭度佛</p>
<p>　安住方便中　　亦皆说是法</p>
<p>　现在未来佛　　其数无有量</p>
<p>　亦以诸方便　　演说如是法</p>
<p>　如今者世尊　　从生及出家</p>
<p>　得道转法轮　　亦以方便说</p>
<p>　世尊说实道　　波旬无此事</p>
<p>　以是我定知　　非是魔作佛</p>
<p>　我堕疑网故　　谓是魔所为</p>
<p>　闻佛柔软音　　深远甚微妙</p>
<p>　演畅清净法　　我心大欢喜</p>
<p>　疑悔永已尽　　安住实智中</p>
<p>　我定当作佛　　为天人所敬</p>
<p>　转无上法轮　　教化诸菩萨　</p>
<p>尔时佛告舍利弗。吾今于天人沙门婆罗门等大众中说。我昔曾于二万亿佛所。为无上道故常教化汝。汝亦长夜随我受学。我以方便引导汝故生我法中。舍利弗。我昔教汝志愿佛道。汝今悉忘。而便自谓已得灭度。我今还欲令汝忆念本愿所行道故。为诸声闻说是大乘经。名妙法莲华教菩萨法佛所护念。舍利弗。汝于未来世过无量无边不可思议劫。供养若干千万亿佛。奉持正法。具足菩萨所行之道。当得作佛。号曰华光如来应供正遍知明行足善逝世间解无上士调御丈夫天人师佛世尊。国名离垢。其土平正清净严饰。安隐丰乐天人炽盛。琉璃为地有八交道。黄金为绳以界其侧。其傍各有七宝行树。常有华果。华光如来亦以三乘教化众生。舍利弗。彼佛出时虽非恶世。以本愿故说三乘法。其劫名大宝庄严。何故名曰大宝庄严。其国中以菩萨为大宝故。彼诸菩萨无量无边不可思议。算数譬喻所不能及。非佛智力无能知者。若欲行时宝华承足。此诸菩萨非初发意。皆久殖德本。于无量百千万亿佛所净修梵行。恒为诸佛之所称叹。常修佛慧具大神通。善知一切诸法之门。质直无伪志念坚固。如是菩萨充满其国。舍利弗。华光佛寿十二小劫。除为王子未作佛时。其国人民寿八小劫。华光如来过十二小劫。授坚满菩萨阿耨多罗三藐三菩提记。告诸比丘。是坚满菩萨次当作佛。号曰华足安行多陀阿伽度阿罗诃三藐三佛陀。其佛国土亦复如是。舍利弗。是华光佛灭度之后。正法住世三十二小劫。像法住世亦三十二小劫。尔时世尊。欲重宣此义。而说偈言</p>
<p>　</p>
<p>　舍利弗来世　　成佛普智尊</p>
<p>　号名曰华光　　当度无量众</p>
<p>　供养无数佛　　具足菩萨行</p>
<p>　十力等功德　　证于无上道</p>
<p>　过无量劫已　　劫名大宝严</p>
<p>　世界名离垢　　清净无瑕秽</p>
<p>　以琉璃为地　　金绳界其道</p>
<p>　七宝杂色树　　常有华果实</p>
<p>　彼国诸菩萨　　志念常坚固</p>
<p>　神通波罗蜜　　皆已悉具足</p>
<p>　于无数佛所　　善学菩萨道</p>
<p>　如是等大士　　华光佛所化</p>
<p>　佛为王子时　　弃国舍世荣</p>
<p>　于最末后身　　出家成佛道</p>
<p>　华光佛住世　　寿十二小劫</p>
<p>　其国人民众　　寿命八小劫</p>
<p>　佛灭度之后　　正法住于世</p>
<p>　三十二小劫　　广度诸众生</p>
<p>　正法灭尽已　　像法三十二</p>
<p>　舍利广流布　　天人普供养</p>
<p>　华光佛所为　　其事皆如是</p>
<p>　其两足圣尊　　最胜无伦匹</p>
<p>　彼即是汝身　　宜应自欣庆　</p>
<p>尔时四部众。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽等大众。见舍利弗于佛前受阿耨多罗三藐三菩提记。心大欢喜踊跃无量。各各脱身所著上衣。以供养佛。释提桓因梵天王等。与无数天子。亦以天妙衣天曼陀罗华摩诃曼陀罗华等。供养于佛。所散天衣住虚空中。而自回转。诸天伎乐百千万种。于虚空中一时俱作。雨众天华。而作是言。佛昔于波罗奈初转法轮。今乃复转无上最大法轮。尔时诸天子。欲重宣此义。而说偈言</p>
<p>　</p>
<p>　昔于波罗奈　　转四谛法轮</p>
<p>　分别说诸法　　五众之生灭</p>
<p>　今复转最妙　　无上大法轮</p>
<p>　是法甚深奥　　少有能信者</p>
<p>　我等从昔来　　数闻世尊说</p>
<p>　未曾闻如是　　深妙之上法</p>
<p>　世尊说是法　　我等皆随喜</p>
<p>　大智舍利弗　　今得受尊记</p>
<p>　我等亦如是　　必当得作佛</p>
<p>　于一切世间　　最尊无有上</p>
<p>　佛道叵思议　　方便随宜说</p>
<p>　我所有福业　　今世若过世</p>
<p>　及见佛功德　　尽回向佛道　</p>
<p>尔时舍利弗白佛言。世尊。我今无复疑悔。亲于佛前得受阿耨多罗三藐三菩提记。是诸千二百心自在者。昔住学地。佛常教化言。我法能离生老病死究竟涅槃。是学无学人。亦各自以离我见及有无见等。谓得涅槃。而今于世尊前闻所未闻皆堕疑惑。善哉世尊。愿为四众说其因缘令离疑悔。尔时佛告舍利弗。我先不言诸佛世尊。以种种因缘譬喻言辞方便说法。皆为阿耨多罗三藐三菩提耶。是诸所说皆为化菩萨故。然舍利弗。今当复以譬喻更明此义。诸有智者。以譬喻得解。舍利弗。若国邑聚落有大长者。其年衰迈财富无量。多有田宅及诸僮仆。其家广大。唯有一门。多诸人众。一百二百乃至五百人。止住其中。堂阁朽故墙壁隤落。柱根腐败梁栋倾危。周匝俱时欻然火起焚烧舍宅。长者诸子。若十二十或至三十。在此宅中。长者见是大火从四面起。即大惊怖。而作是念。我虽能于此所烧之门安隐得出。而诸子等。于火宅内乐着嬉戏。不觉不知不惊不怖。火来逼身苦痛切己。心不厌患无求出意。舍利弗。是长者作是思惟。我身手有力。当以衣裓。若以机案。从舍出之。复更思惟。是舍唯有一门。而复狭小。诸子幼稚未有所识。恋着戏处。或当堕落为火所烧。我当为说怖畏之事。此舍已烧宜时疾出。无令为火之所烧害。作是念已。如所思惟。具告诸子。汝等速出。父虽怜愍善言诱喻。而诸子等。乐着嬉戏不肯信受。不惊不畏了无出心。亦复不知何者是火何者为舍。云何为失。但东西走戏视父而已。尔时长者即作是念。此舍已为大火所烧。我及诸子。若不时出。必为所焚。我今当设方便。令诸子等得免斯害。父知诸子先心各有所好。种种珍玩奇异之物情必乐着。而告之言。汝等所可玩好希有难得。汝若不取后必忧悔。如此种种羊车鹿车牛车今在门外。可以游戏。汝等于此火宅宜速出来。随汝所欲皆当与汝。尔时诸子闻父所说。珍玩之物适其愿故。心各勇锐互相推排。竞共驰走争出火宅。是时长者。见诸子等安隐得出。皆于四衢道中露地而坐。无复障碍。其心泰然欢喜踊跃。时诸子等。各白父言。父先所许玩好之具。羊车鹿车牛车愿时赐与</p>
<p>舍利弗。尔时长者。各赐诸子等一大车。其车高广众宝庄校。周匝栏楯四面悬铃。又于其上张设幰盖。亦以珍奇杂宝而严饰之。宝绳绞络垂诸华缨。重敷綩綖安置丹枕。驾以白牛。肤色充洁形体姝好。有大筋力。行步平正。其疾如风。又多仆从而侍卫之。所以者何。是大长者。财富无量。种种诸藏悉皆充溢。而作是念。我财物无极。不应以下劣小车与诸子等。今此幼童皆是吾子。爱无偏党。我有如是七宝大车。其数无量。应当等心各各与之。不宜差别。所以者何。以我此物周给一国。犹尚不匮。何况诸子。是时诸子。各乘大车得未曾有。非本所望。舍利弗。于汝意云何。是长者等与诸子珍宝大车。宁有虚妄不。舍利弗言。不也世尊。是长者。但令诸子得免火难。全其躯命非为虚妄。何以故。若全身命。便为已得玩好之具。况复方便于彼火宅而拔济之。世尊。若是长者。乃至不与最小一车。犹不虚妄。何以故。是长者先作是意。我以方便令子得出。以是因缘无虚妄也。何况长者。自知财富无量。欲饶益诸子等与大车。佛告舍利弗。善哉善哉。如汝所言。舍利弗。如来亦复如是。则为一切世间之父。于诸怖畏衰恼忧患无明闇蔽。永尽无余。而悉成就无量知见力无所畏。有大神力及智慧力。具足方便智慧波罗蜜。大慈大悲常无懈惓。恒求善事利益一切。而生三界朽故火宅。为度众生生老病死忧悲苦恼愚痴闇蔽三毒之火。教化令得阿耨多罗三藐三菩提。见诸众生为生老病死忧悲苦恼之所烧煮。亦以五欲财利故受种种苦。又以贪着追求故现受众苦。后受地狱畜生饿鬼之苦。若生天上及在人间。贫穷困苦爱别离苦怨憎会苦。如是等种种诸苦。众生没在其中。欢喜游戏。不觉不知不惊不怖。亦不生厌不求解脱。于此三界火宅东西驰走。虽遭大苦不以为患。舍利弗。佛见此已便作是念。我为众生之父。应拔其苦难。与无量无边佛智慧乐。令其游戏</p>
<p>舍利弗。如来复作是念。若我但以神力及智慧力。舍于方便。为诸众生。赞如来知见力无所畏者。众生不能以是得度。所以者何。是诸众生。未免生老病死忧悲苦恼。而为三界火宅所烧。何由能解佛之智慧。舍利弗。如彼长者。虽复身手有力而不用之。但以殷勤方便。勉济诸子火宅之难。然后各与珍宝大车。如来亦复如是。虽有力无所畏。而不用之。但以智慧方便。于三界火宅拔济众生。为说三乘声闻辟支佛佛乘。而作是言。汝等莫得乐住三界火宅。勿贪粗弊色声香味触也。若贪着生爱则为所烧。汝速出三界。当得三乘声闻辟支佛佛乘。我今为汝保任此事。终不虚也。汝等但当勤修精进。如来以是方便诱进众生。复作是言。汝等当知。此三乘法皆是圣所称叹。自在无系无所依求。乘是三乘。以无漏根力觉道禅定解脱三昧等。而自娱乐。便得无量安隐快乐。舍利弗。若有众生。内有智性。从佛世尊闻法信受。殷勤精进欲速出三界。自求涅槃。是名声闻乘。如彼诸子为求羊车出于火宅。若有众生。从佛世尊闻法信受。殷勤精进求自然慧。乐独善寂深知诸法因缘。是名辟支佛乘。如彼诸子为求鹿车出于火宅。若有众生。从佛世尊闻法信受。勤修精进。求一切智佛智自然智无师智如来知见力无所畏。愍念安乐无量众生。利益天人度脱一切。是名大乘。菩萨求此乘故名为摩诃萨。如彼诸子为求牛车出于火宅。舍利弗。如彼长者见诸子等安隐得出火宅到无畏处。自惟财富无量等以大车而赐诸子。如来亦复如是。为一切众生之父。若见无量亿千众生以佛教门出三界苦怖畏险道得涅槃乐</p>
<p>如来尔时便作是念。我有无量无边智慧力无畏等诸佛法藏。是诸众生皆是我子。等与大乘。不令有人独得灭度。皆以如来灭度而灭度之。是诸众生脱三界者。悉与诸佛禅定解脱等娱乐之具。皆是一相一种圣所称叹。能生净妙第一之乐。舍利弗。如彼长者初以三车诱引诸子。然后但与大车宝物庄严安隐第一。然彼长者。无虚妄之咎。如来亦复如是。无有虚妄。初说三乘引导众生。然后但以大乘而度脱之。何以故。如来有无量智慧力无所畏诸法之藏。能与一切众生大乘之法。但不尽能受。舍利弗。以是因缘。当知诸佛方便力故。于一佛乘分别说三。佛欲重宣此义。而说偈言</p>
<p>　</p>
<p>　譬如长者　　有一大宅　　其宅久故</p>
<p>　而复顿弊　　堂舍高危　　柱根摧朽</p>
<p>　梁栋倾斜　　基陛隤毁　　墙壁圮坼</p>
<p>　泥涂褫落　　覆苫乱坠　　椽梠差脱</p>
<p>　周障屈曲　　杂秽充遍　　有五百人</p>
<p>　止住其中　　鸱枭雕鹫　　乌鹊鸠鸽</p>
<p>　蚖蛇蝮蝎　　蜈蚣蚰蜒　　守宫百足</p>
<p>　狖狸鼷鼠　　诸恶虫辈　　交横驰走</p>
<p>　屎尿臭处　　不净流溢　　蜣螂诸虫</p>
<p>　而集其上　　狐狼野干　　咀嚼践蹋</p>
<p>　[齒*齊]啮死尸　　骨肉狼藉　　由是群狗</p>
<p>　竞来搏撮　　饥羸慞惶　　处处求食</p>
<p>　斗诤[齒*查]掣　　啀喍[口*睪]吠　　其舍恐怖</p>
<p>　变状如是　　处处皆有　　魑魅魍魉</p>
<p>　夜叉恶鬼　　食啖人肉　　毒虫之属</p>
<p>　诸恶禽兽　　孚乳产生　　各自藏护</p>
<p>　夜叉竞来　　争取食之　　食之既饱</p>
<p>　恶心转炽　　斗诤之声　　甚可怖畏</p>
<p>　鸠槃荼鬼　　蹲踞土埵　　或时离地</p>
<p>　一尺二尺　　往返游行　　纵逸嬉戏</p>
<p>　捉狗两足　　扑令失声　　以脚加颈</p>
<p>　怖狗自乐　　复有诸鬼　　其身长大</p>
<p>　裸形黑瘦　　常住其中　　发大恶声</p>
<p>　叫呼求食　　复有诸鬼　　其咽如针</p>
<p>　复有诸鬼　　首如牛头　　或食人肉</p>
<p>　或复啖狗　　头发蓬乱　　残害凶险</p>
<p>　饥渴所逼　　叫唤驰走　　夜叉饿鬼</p>
<p>　诸恶鸟兽　　饥急四向　　窥看窗牖</p>
<p>　如是诸难　　恐畏无量　　是朽故宅</p>
<p>　属于一人　　其人近出　　未久之间</p>
<p>　于后舍宅　　忽然火起　　四面一时</p>
<p>　其炎俱炽　　栋梁椽柱　　爆声震裂</p>
<p>　摧折堕落　　墙壁崩倒　　诸鬼神等</p>
<p>　扬声大叫　　雕鹫诸鸟　　鸠槃荼等</p>
<p>　周章惶怖　　不能自出　　恶兽毒虫</p>
<p>　藏窜孔穴　　毗舍阇鬼　　亦住其中</p>
<p>　薄福德故　　为火所逼　　共相残害</p>
<p>　饮血啖肉　　野干之属　　并已前死</p>
<p>　诸大恶兽　　竞来食啖　　臭烟熢[火*孛]</p>
<p>　四面充塞　　蜈蚣蚰蜒　　毒蛇之类</p>
<p>　为火所烧　　争走出穴　　鸠槃荼鬼</p>
<p>　随取而食　　又诸饿鬼　　头上火燃</p>
<p>　饥渴热恼　　周章闷走　　其宅如是</p>
<p>　甚可怖畏　　毒害火灾　　众难非一</p>
<p>　是时宅主　　在门外立　　闻有人言</p>
<p>　汝诸子等　　先因游戏　　来入此宅</p>
<p>　稚小无知　　欢娱乐着　　长者闻已</p>
<p>　惊入火宅　　方宜救济　　令无烧害</p>
<p>　告喻诸子　　说众患难　　恶鬼毒虫</p>
<p>　灾火蔓延　　众苦次第　　相续不绝</p>
<p>　毒蛇蚖蝮　　及诸夜叉　　鸠槃茶鬼</p>
<p>　野干狐狗　　雕鹫鸱枭　　百足之属</p>
<p>　饥渴恼急　　甚可怖畏　　此苦难处</p>
<p>　况复大火　　诸子无知　　虽闻父诲</p>
<p>　犹故乐着　　嬉戏不已　　是时长者</p>
<p>　而作是念　　诸子如此　　益我愁恼</p>
<p>　今此舍宅　　无一可乐　　而诸子等</p>
<p>　耽湎嬉戏　　不受我教　　将为火害</p>
<p>　即便思惟　　设诸方便　　告诸子等</p>
<p>　我有种种　　珍玩之具　　妙宝好车</p>
<p>　羊车鹿车　　大牛之车　　今在门外</p>
<p>　汝等出来　　吾为汝等　　造作此车</p>
<p>　随意所乐　　可以游戏　　诸子闻说</p>
<p>　如此诸车　　即时奔竞　　驰走而出</p>
<p>　到于空地　　离诸苦难　　长者见子</p>
<p>　得出火宅　　住于四衢　　坐师子座</p>
<p>　而自庆言　　我今快乐　　此诸子等</p>
<p>　生育甚难　　愚小无知　　而入险宅</p>
<p>　多诸毒虫　　魑魅可畏　　大火猛炎</p>
<p>　四面俱起　　而此诸子　　贪乐嬉戏</p>
<p>　我已救之　　令得脱难　　是故诸人</p>
<p>　我今快乐　　尔时诸子　　知父安坐</p>
<p>　皆诣父所　　而白父言　　愿赐我等</p>
<p>　三种宝车　　如前所许　　诸子出来</p>
<p>　当以三车　　随汝所欲　　今正是时</p>
<p>　唯垂给与　　长者大富　　库藏众多</p>
<p>　金银琉璃　　车磲马脑　　以众宝物</p>
<p>　造诸大车　　庄校严饰　　周匝栏楯</p>
<p>　四面悬铃　　金绳交络　　真珠罗网</p>
<p>　张施其上　　金华诸璎　　处处垂下</p>
<p>　众彩杂饰　　周匝围绕　　柔软缯纩</p>
<p>　以为茵蓐　　上妙细[疊*毛]　　价直千亿</p>
<p>　鲜白净洁　　以覆其上　　有大白牛</p>
<p>　肥壮多力　　形体姝好　　以驾宝车</p>
<p>　多诸傧从　　而侍卫之　　以是妙车</p>
<p>　等赐诸子　　诸子是时　　欢喜踊跃</p>
<p>　乘是宝车　　游于四方　　嬉戏快乐</p>
<p>　自在无碍　　告舍利弗　　我亦如是</p>
<p>　众圣中尊　　世间之父　　一切众生</p>
<p>　皆是吾子　　深着世乐　　无有慧心</p>
<p>　三界无安　　犹如火宅　　众苦充满</p>
<p>　甚可怖畏　　常有生老　　病死忧患</p>
<p>　如是等火　　炽然不息　　如来已离</p>
<p>　三界火宅　　寂然闲居　　安处林野</p>
<p>　今此三界　　皆是我有　　其中众生</p>
<p>　悉是吾子　　而今此处　　多诸患难</p>
<p>　唯我一人　　能为救护　　虽复教诏</p>
<p>　而不信受　　于诸欲染　　贪着深故</p>
<p>　以是方便　　为说三乘　　令诸众生</p>
<p>　知三界苦　　开示演说　　出世间道</p>
<p>　是诸子等　　若心决定　　具足三明</p>
<p>　及六神通　　有得缘觉　　不退菩萨</p>
<p>　汝舍利弗　　我为众生　　以此譬喻</p>
<p>　说一佛乘　　汝等若能　　信受是语</p>
<p>　一切皆当　　成得佛道　　是乘微妙</p>
<p>　清净第一　　于诸世间　　为无有上</p>
<p>　佛所悦可　　一切众生　　所应称赞</p>
<p>　供养礼拜　　无量亿千　　诸力解脱</p>
<p>　禅定智慧　　及佛余法　　得如是乘</p>
<p>　令诸子等　　日夜劫数　　常得游戏</p>
<p>　与诸菩萨　　及声闻众　　乘此宝乘</p>
<p>　直至道场　　以是因缘　　十方谛求</p>
<p>　更无余乘　　除佛方便　　告舍利弗</p>
<p>　汝诸人等　　皆是吾子　　我则是父</p>
<p>　汝等累劫　　众苦所烧　　我皆济拔</p>
<p>　令出三界　　我虽先说　　汝等灭度</p>
<p>　但尽生死　　而实不灭　　今所应作</p>
<p>　唯佛智慧　　若有菩萨　　于是众中</p>
<p>　能一心听　　诸佛实法　　诸佛世尊</p>
<p>　虽以方便　　所化众生　　皆是菩萨</p>
<p>　若人小智　　深着爱欲　　为此等故</p>
<p>　说于苦谛　　众生心喜　　得未曾有</p>
<p>　佛说苦谛　　真实无异　　若有众生</p>
<p>　不知苦本　　深着苦因　　不能暂舍</p>
<p>　为是等故　　方便说道　　诸苦所因</p>
<p>　贪欲为本　　若灭贪欲　　无所依止</p>
<p>　灭尽诸苦　　名第三谛　　为灭谛故</p>
<p>　修行于道　　离诸苦缚　　名得解脱</p>
<p>　是人于何　　而得解脱　　但离虚妄</p>
<p>　名为解脱　　其实未得　　一切解脱</p>
<p>　佛说是人　　未实灭度　　斯人未得</p>
<p>　无上道故　　我意不欲　　令至灭度</p>
<p>　我为法王　　于法自在　　安隐众生</p>
<p>　故现于世　　汝舍利弗　　我此法印</p>
<p>　为欲利益　　世间故说　　在所游方</p>
<p>　勿妄宣传　　若有闻者　　随喜顶受</p>
<p>　当知是人　　阿鞞跋致　　若有信受</p>
<p>　此经法者　　是人已曾　　见过去佛</p>
<p>　恭敬供养　　亦闻是法　　若人有能</p>
<p>　信汝所说　　则为见我　　亦见于汝</p>
<p>　及比丘僧　　并诸菩萨　　斯法华经</p>
<p>　为深智说　　浅识闻之　　迷惑不解</p>
<p>　一切声闻　　及辟支佛　　于此经中</p>
<p>　力所不及　　汝舍利弗　　尚于此经</p>
<p>　以信得入　　况余声闻　　其余声闻</p>
<p>　信佛语故　　随顺此经　　非己智分</p>
<p>　又舍利弗　　憍慢懈怠　　计我见者</p>
<p>　莫说此经　　凡夫浅识　　深着五欲</p>
<p>　闻不能解　　亦勿为说　　若人不信</p>
<p>　毁谤此经　　则断一切　　世间佛种</p>
<p>　或复颦蹙　　而怀疑惑　　汝当听说</p>
<p>　此人罪报　　若佛在世　　若灭度后</p>
<p>　其有诽谤　　如斯经典　　见有读诵</p>
<p>　书持经者　　轻贱憎嫉　　而怀结恨</p>
<p>　此人罪报　　汝今复听　　其人命终</p>
<p>　入阿鼻狱　　具足一劫　　劫尽更生</p>
<p>　如是展转　　至无数劫　　从地狱出</p>
<p>　当堕畜生　　若狗野干　　其影[乞*頁]瘦</p>
<p>　黧黮疥癞　　人所触娆　　又复为人</p>
<p>　之所恶贱　　常困饥渴　　骨肉枯竭</p>
<p>　生受楚毒　　死被瓦石　　断佛种故</p>
<p>　受斯罪报　　若作馲驼　　或生中驴</p>
<p>　身常负重　　加诸杖捶　　但念水草</p>
<p>　余无所知　　谤斯经故　　获罪如是</p>
<p>　有作野干　　来入聚落　　身体疥癞</p>
<p>　又无一目　　为诸童子　　之所打掷</p>
<p>　受诸苦痛　　或时致死　　于此死已</p>
<p>　更受蟒身　　其形长大　　五百由旬</p>
<p>　聋騃无足　　宛转腹行　　为诸小虫</p>
<p>　之所唼食　　昼夜受苦　　无有休息</p>
<p>　谤斯经故　　获罪如是　　若得为人</p>
<p>　诸根闇钝　　矬陋挛躄　　盲聋背伛</p>
<p>　有所言说　　人不信受　　口气常臭</p>
<p>　鬼魅所著　　贫穷下贱　　为人所使</p>
<p>　多病痟瘦　　无所依怙　　虽亲附人</p>
<p>　人不在意　　若有所得　　寻复忘失</p>
<p>　若修医道　　顺方治病　　更增他疾</p>
<p>　或复致死　　若自有病　　无人救疗</p>
<p>　设服良药　　而复增剧　　若他反逆</p>
<p>　抄劫窃盗　　如是等罪　　横罗其殃</p>
<p>　如斯罪人　　永不见佛　　众圣之王</p>
<p>　说法教化　　如斯罪人　　常生难处</p>
<p>　狂聋心乱　　永不闻法　　于无数劫</p>
<p>　如恒河沙　　生辄聋哑　　诸根不具</p>
<p>　常处地狱　　如游园观　　在余恶道</p>
<p>　如己舍宅　　驼驴猪狗　　是其行处</p>
<p>　谤斯经故　　获罪如是　　若得为人</p>
<p>　聋盲喑哑　　贫穷诸衰　　以自庄严</p>
<p>　水肿干痟　　疥癞痈疽　　如是等病</p>
<p>　以为衣服　　身常臭处　　垢秽不净</p>
<p>　深着我见　　增益嗔恚　　淫欲炽盛</p>
<p>　不择禽兽　　谤斯经故　　获罪如是</p>
<p>　告舍利弗　　谤斯经者　　若说其罪</p>
<p>　穷劫不尽　　以是因缘　　我故语汝</p>
<p>　无智人中　　莫说此经　　若有利根</p>
<p>　智慧明了　　多闻强识　　求佛道者</p>
<p>　如是之人　　乃可为说　　若人曾见</p>
<p>　亿百千佛　　殖诸善本　　深心坚固</p>
<p>　如是之人　　乃可为说　　若人精进</p>
<p>　常修慈心　　不惜身命　　乃可为说</p>
<p>　若人恭敬　　无有异心　　离诸凡愚</p>
<p>　独处山泽　　如是之人　　乃可为说</p>
<p>　又舍利弗　　若见有人　　舍恶知识</p>
<p>　亲近善友　　如是之人　　乃可为说</p>
<p>　若见佛子　　持戒清洁　　如净明珠</p>
<p>　求大乘经　　如是之人　　乃可为说</p>
<p>　若人无嗔　　质直柔软　　常愍一切</p>
<p>　恭敬诸佛　　如是之人　　乃可为说</p>
<p>　复有佛子　　于大众中　　以清净心</p>
<p>　种种因缘　　譬喻言辞　　说法无碍</p>
<p>　如是之人　　乃可为说　　若有比丘</p>
<p>　为一切智　　四方求法　　合掌顶受</p>
<p>　但乐受持　　大乘经典　　乃至不受</p>
<p>　余经一偈　　如是之人　　乃可为说</p>
<p>　如人至心　　求佛舍利　　如是求经</p>
<p>　得已顶受　　其人不复　　志求余经</p>
<p>　亦未曾念　　外道典籍　　如是之人</p>
<p>　乃可为说　　告舍利弗　　我说是相</p>
<p>　求佛道者　　穷劫不尽　　如是等人</p>
<p>　则能信解　　汝当为说　　妙法华经　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 