<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>妙法莲华经信解品第四</p>
<p>尔时慧命须菩提。摩诃迦旃延。摩诃迦叶。摩诃目犍连。从佛所闻未曾有法。世尊授舍利弗阿耨多罗三藐三菩提记。发希有心欢喜踊跃。即从座起整衣服。偏袒右肩右膝着地。一心合掌曲躬恭敬。瞻仰尊颜而白佛言。我等居僧之首。年并朽迈。自谓已得涅槃无所堪任。不复进求阿耨多罗三藐三菩提。世尊。往昔说法既久。我时在座身体疲懈。但念空无相无作。于菩萨法游戏神通净佛国土成就众生心不喜乐。所以者何。世尊。令我等出于三界得涅槃证。又今我等年已朽迈于佛教化菩萨阿耨多罗三藐三菩提。不生一念好乐之心。我等今于佛前闻授声闻阿耨多罗三藐三菩提记。心甚欢喜得未曾有。不谓于今忽然得闻希有之法。深自庆幸获大善利。无量珍宝不求自得</p>
<p>世尊。我等今者。乐说譬喻以明斯义。譬若有人年既幼稚。舍父逃逝久住他国。或十二十至五十岁。年既长大加复穷困。驰骋四方以求衣食。渐渐游行遇向本国。其父先来。求子不得。中止一城。其家大富财宝无量。金银琉璃珊瑚虎珀颇梨珠等。其诸仓库悉皆盈溢。多有僮仆臣佐吏民。象马车乘牛羊无数。出入息利乃遍他国。商估贾客亦甚众多。时贫穷子。游诸聚落经历国邑。遂到其父所止之城。父母念子。与子离别五十余年。而未曾向人说如此事。但自思惟心怀悔恨。自念老朽多有财物。金银珍宝仓库盈溢。无有子息。一旦终没财物散失。无所委付。是以殷勤每忆其子。复作是念。我若得子委付财物。坦然快乐无复忧虑。世尊。尔时穷子。佣赁展转遇到父舍住立门侧。遥见其父踞师子床宝机承足。诸婆罗门刹利居士皆恭敬围绕。以真珠璎珞价直千万庄严其身。吏民僮仆手执白拂侍立左右。覆以宝帐。垂诸华幡。香水洒地。散众名华。罗列宝物出内取与。有如是等种种严饰。威德特尊。穷子见父有大力势。即怀恐怖。悔来至此。窃作是念。此或是王。或是王等。非我佣力得物之处。不如往至贫里肆力有地。衣食易得。若久住此。或见逼迫强使我作。作是念已。疾走而去。时富长者。于师子座见子便识。心大欢喜。即作是念。我财物库藏。今有所付。我常思念此子。无由见之。而忽自来。甚适我愿。我虽年朽犹故贪惜。即遣傍人急追将还。尔时使者疾走往捉。穷子惊愕称怨大唤。我不相犯何为见捉。使者执之愈急强牵将还。于时穷子自念。无罪而被囚执此必定死。转更惶怖闷绝躄地。父遥见之。而语使言。不须此人。勿强将来。以冷水洒面令得醒悟。莫复与语。所以者何。父知其子志意下劣。自知豪贵为子所难。审知是子。而以方便不语他人云是我子。使者语之。我今放汝随意所趣。穷子欢喜得未曾有。从地而起往至贫里以求衣食。尔时长者。将欲诱引其子。而设方便。密遣二人形色憔悴无威德者。汝可诣彼徐语穷子。此有作处倍与汝直。穷子若许将来使作。若言欲何所作。便可语之。雇汝除粪。我等二人亦共汝作。时二使人即求穷子。既已得之具陈上事。尔时穷子先取其价寻与除粪。其父见子愍而怪之。又以他日于窗牖中遥见子身。羸瘦憔悴粪土尘坌污秽不净。即脱璎珞细软上服严饰之具。更着粗弊垢腻之衣。尘土坌身右手执持除粪之器。状有所畏语诸作人。汝等勤作勿得懈息。以方便故得近其子。后复告言。咄男子。汝常此作勿复余去。当加汝价。诸有所须盆器米面盐醋之属。莫自疑难。亦有老弊使人。须者相给。好自安意。我如汝父勿复忧虑。所以者何。我年老大而汝少壮。汝常作时无有欺怠嗔恨怨言。都不见汝有此诸恶如余作人。自今已后如所生子。即时长者更与作字名之为儿。尔时穷子。虽欣此遇。犹故自谓客作贱人。由是之故于二十年中常令除粪。过是已后。心相体信入出无难。然其所止犹在本处。世尊。尔时长者有疾。自知将死不久。语穷子言。我今多有金银珍宝仓库盈溢。其中多少所应取与。汝悉知之。我心如是当体此意。所以者何。今我与汝便为不异。宜加用心无令漏失。尔时穷子。即受教敕领知众物。金银珍宝及诸库藏。而无悕取一餐之意。然其所止故在本处。下劣之心亦未能舍。复经少时。父知子意渐已通泰成就大志自鄙先心。临欲终时而命其子。并会亲族。国王大臣刹利居士皆悉已集。即自宣言。诸君当知。此是我子。我之所生。于某城中舍吾逃走。伶俜辛苦五十余年。其本字某。我名某甲。昔在本城怀忧推觅。忽于此间遇会得之。此实我子。我实其父。今我所有一切财物。皆是子有。先所出内是子所知。世尊。是时穷子闻父此言。即大欢喜得未曾有。而作是念。我本无心有所希求。今此宝藏自然而至</p>
<p>世尊。大富长者则是如来。我等皆似佛子。如来常说我等为子。世尊。我等以三苦故。于生死中受诸热恼。迷惑无知乐着小法。今日世尊。令我等思惟蠲除诸法戏论之粪。我等于中勤加精进得至涅槃一日之价。既得此已心大欢喜自以为足。而便自谓。于佛法中勤精进故。所得弘多。然世尊。先知我等心着弊欲乐于小法。便见纵舍不为分别。汝等当有如来知见宝藏之分。世尊以方便力说如来智慧。我等从佛得涅槃一日之价。以为大得。于此大乘无有志求。我等又因如来智慧。为诸菩萨开示演说。而自于此无有志愿。所以者何。佛知我等心乐小法。以方便力随我等说。而我等不知真是佛子。今我等方知。世尊于佛智慧无所吝惜。所以者何。我等昔来真是佛子。而但乐小法。若我等有乐大之心。佛则为我说大乘法。于此经中唯说一乘。而昔于菩萨前毁呰声闻乐小法者。然佛实以大乘教化。是故我等说本无心有所悕求。今法王大宝自然而至。如佛子所应得者皆已得之。尔时摩诃迦叶。欲重宣此义。而说偈言</p>
<p>　</p>
<p>　我等今日　　闻佛音教　　欢喜踊跃</p>
<p>　得未曾有　　佛说声闻　　当得作佛</p>
<p>　无上宝聚　　不求自得　　譬如童子</p>
<p>　幼稚无识　　舍父逃逝　　远到他土</p>
<p>　周流诸国　　五十余年　　其父忧念</p>
<p>　四方推求　　求之既疲　　顿止一城</p>
<p>　造立舍宅　　五欲自娱　　其家巨富</p>
<p>　多诸金银　　车磲马脑　　真珠琉璃</p>
<p>　象马牛羊　　辇舆车乘　　田业僮仆</p>
<p>　人民众多　　出入息利　　乃遍他国</p>
<p>　商估贾人　　无处不有　　千万亿众</p>
<p>　围绕恭敬　　常为王者　　之所爱念</p>
<p>　群臣豪族　　皆共宗重　　以诸缘故</p>
<p>　往来者众　　豪富如是　　有大力势</p>
<p>　而年朽迈　　益忧念子　　夙夜惟念</p>
<p>　死时将至　　痴子舍我　　五十余年</p>
<p>　库藏诸物　　当如之何　　尔时穷子</p>
<p>　求索衣食　　从邑至邑　　从国至国</p>
<p>　或有所得　　或无所得　　饥饿羸瘦</p>
<p>　体生疮癣　　渐次经历　　到父住城</p>
<p>　佣赁展转　　遂至父舍　　尔时长者</p>
<p>　于其门内　　施大宝帐　　处师子座</p>
<p>　眷属围绕　　诸人侍卫　　或有计算</p>
<p>　金银宝物　　出内财产　　注记券疏</p>
<p>　穷子见父　　豪贵尊严　　谓是国王</p>
<p>　若是王等　　惊怖自怪　　何故至此</p>
<p>　覆自念言　　我若久住　　或见逼迫</p>
<p>　强驱使作　　思惟是已　　驰走而去</p>
<p>　借问贫里　　欲往佣作　　长者是时</p>
<p>　在师子座　　遥见其子　　默而识之</p>
<p>　即敕使者　　追捉将来　　穷子惊唤</p>
<p>　迷闷躄地　　是人执我　　必当见杀</p>
<p>　何用衣食　　使我至此　　长者知子</p>
<p>　愚痴狭劣　　不信我言　　不信是父</p>
<p>　即以方便　　更遣余人　　眇目矬陋</p>
<p>　无威德者　　汝可语之　　云当相雇</p>
<p>　除诸粪秽　　倍与汝价　　穷子闻之</p>
<p>　欢喜随来　　为除粪秽　　净诸房舍</p>
<p>　长者于牖　　常见其子　　念子愚劣</p>
<p>　乐为鄙事　　于是长者　　着弊垢衣</p>
<p>　执除粪器　　往到子所　　方便附近</p>
<p>　语令勤作　</p>
<p>　</p>
<p>　既益汝价　　并涂足油　　饮食充足</p>
<p>　荐席厚暖　　如是苦言　　汝当勤作</p>
<p>　又以软语　　若如我子　　长者有智</p>
<p>　渐令入出　　经二十年　　执作家事</p>
<p>　示其金银　　真珠颇梨　　诸物出入</p>
<p>　皆使令知　　犹处门外　　止宿草庵</p>
<p>　自念贫事　　我无此物　　父知子心</p>
<p>　渐已广大　　欲与财物　　即聚亲族</p>
<p>　国王大臣　　刹利居士　　于此大众</p>
<p>　说是我子　　舍我他行　　经五十岁</p>
<p>　自见子来　　已二十年　　昔于某城</p>
<p>　而失是子　　周行求索　　遂来至此</p>
<p>　凡我所有　　舍宅人民　　悉以付之</p>
<p>　恣其所用　　子念昔贫　　志意下劣</p>
<p>　今于父所　　大获珍宝　　并及舍宅</p>
<p>　一切财物　　甚大欢喜　　得未曾有</p>
<p>　佛亦如是　　知我乐小　　未曾说言</p>
<p>　汝等作佛　　而说我等　　得诸无漏</p>
<p>　成就小乘　　声闻弟子　　佛敕我等</p>
<p>　说最上道　　修习此者　　当得成佛</p>
<p>　我承佛教　　为大菩萨　　以诸因缘</p>
<p>　种种譬喻　　若干言辞　　说无上道</p>
<p>　诸佛子等　　从我闻法　　日夜思惟</p>
<p>　精勤修习　　是时诸佛　　即授其记</p>
<p>　汝于来世　　当得作佛　　一切诸佛</p>
<p>　秘藏之法　　但为菩萨　　演其实事</p>
<p>　而不为我　　说斯真要　　如彼穷子</p>
<p>　得近其父　　虽知诸物　　心不希取</p>
<p>　我等虽说　　佛法宝藏　　自无志愿</p>
<p>　亦复如是　　我等内灭　　自谓为足</p>
<p>　唯了此事　　更无余事　　我等若闻</p>
<p>　净佛国土　　教化众生　　都无欣乐</p>
<p>　所以者何　　一切诸法　　皆悉空寂</p>
<p>　无生无灭　　无大无小　　无漏无为</p>
<p>　如是思惟　　不生喜乐　　我等长夜</p>
<p>　于佛智慧　　无贪无著　　无复志愿</p>
<p>　而自于法　　谓是究竟　　我等长夜</p>
<p>　修习空法　　得脱三界　　苦恼之患</p>
<p>　住最后身　　有余涅槃　　佛所教化</p>
<p>　得道不虚　　则为已得　　报佛之恩</p>
<p>　我等虽为　　诸佛子等　　说菩萨法</p>
<p>　以求佛道　　而于是法　　永无愿乐</p>
<p>　导师见舍　　观我心故　　初不劝进</p>
<p>　说有实利　　如富长者　　知子志劣</p>
<p>　以方便力　　柔伏其心　　然后乃付</p>
<p>　一切财物　</p>
<p>　</p>
<p>　佛亦如是　　现希有事　　知乐小者</p>
<p>　以方便力　　调伏其心　　乃教大智</p>
<p>　我等今日　　得未曾有　　非先所望</p>
<p>　而今自得　　如彼穷子　　得无量宝</p>
<p>　世尊我今　　得道得果　　于无漏法</p>
<p>　得清净眼　　我等长夜　　持佛净戒</p>
<p>　始于今日　　得其果报　　法王法中</p>
<p>　久修梵行　　今得无漏　　无上大果</p>
<p>　我等今者　　真是声闻　　以佛道声</p>
<p>　令一切闻　　我等今者　　真阿罗汉</p>
<p>　于诸世间　　天人魔梵　　普于其中</p>
<p>　应受供养　　世尊大恩　　以希有事</p>
<p>　怜愍教化　　利益我等　　无量亿劫</p>
<p>　谁能报者　　手足供给　　头顶礼敬</p>
<p>　一切供养　　皆不能报　　若以顶戴</p>
<p>　两肩荷负　　于恒沙劫　　尽心恭敬</p>
<p>　又以美膳　　无量宝衣　　及诸卧具</p>
<p>　种种汤药　　牛头栴檀　　及诸珍宝</p>
<p>　以起塔庙　　宝衣布地　　如斯等事</p>
<p>　以用供养　　于恒沙劫　　亦不能报</p>
<p>　诸佛希有　　无量无边　　不可思议</p>
<p>　大神通力　　无漏无为　　诸法之王</p>
<p>　能为下劣　　忍于斯事　　取相凡夫</p>
<p>　随宜为说　　诸佛于法　　得最自在</p>
<p>　知诸众生　　种种欲乐　　及其志力</p>
<p>　随所堪任　　以无量喻　　而为说法</p>
<p>　随诸众生　　宿世善根　　又知成熟</p>
<p>　未成熟者　　种种筹量　　分别知已</p>
<p>　于一乘道　　随宜说三　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>