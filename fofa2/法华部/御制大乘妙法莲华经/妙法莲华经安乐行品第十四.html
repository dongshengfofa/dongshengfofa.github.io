<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>妙法莲华经卷第五</p>
<p>　　　　后秦龟兹国三藏法师鸠摩罗什奉　诏译</p>
<p>　　安乐行品第十四</p>
<p>尔时文殊师利法王子菩萨摩诃萨白佛言。世尊。是诸菩萨甚为难有敬顺佛故发大誓愿。于后恶世护持读说是法华经。世尊。菩萨摩诃萨。于后恶世云何能说是经。佛告文殊师利。若菩萨摩诃萨。于后恶世。欲说是经。当安住四法。一者安住菩萨行处及亲近处。能为众生演说是经。文殊师利。云何名菩萨摩诃萨行处。若菩萨摩诃萨。住忍辱地柔和善顺而不卒暴心亦不惊。又复于法无所行。而观诸法如实相。亦不行不分别。是名菩萨摩诃萨行处。云何名菩萨摩诃萨亲近处。菩萨摩诃萨。不亲近国王王子大臣官长。不亲近诸外道梵志尼揵子等。及造世俗文笔赞咏外书。及路伽耶陀逆路伽耶陀者。亦不亲近诸有凶戏相叉相扑。及那罗等种种变现之戏。又不亲近旃陀罗及畜猪羊鸡狗畋猎渔捕诸恶律仪。如是人等或时来者。则为说法无所悕望。又不亲近求声闻比丘比丘尼优婆塞优婆夷。亦不问讯。若于房中。若经行处。若在讲堂中。不共住止。或时来者。随宜说法无所悕求。文殊师利。又菩萨摩诃萨。不应于女人身取能生欲想相而为说法。亦不乐见。若入他家。不与小女处女寡女等共语。亦复不近五种不男之人以为亲厚。不独入他家。若有因缘须独入时但一心念佛。若为女人说法不露齿笑。不现胸臆。乃至为法犹不亲厚。况复余事。不乐畜年少弟子沙弥小儿。亦不乐与同师。常好坐禅。在于闲处修摄其心。文殊师利。是名初亲近处</p>
<p>复次菩萨摩诃萨观一切法空。如实相。不颠倒不动不退不转。如虚空无所有性。一切语言道断。不生不出不起。无名无相实无所有。无量无边无碍无障。但以因缘有。从颠倒生故。说常乐观如是法相。是名菩萨摩诃萨第二亲近处。尔时世尊。欲重宣此义。而说偈言</p>
<p>　</p>
<p>　若有菩萨　　于后恶世　　无怖畏心</p>
<p>　欲说是经　　应入行处　　及亲近处</p>
<p>　常离国王　　及国王子　　大臣官长</p>
<p>　凶险戏者　　及旃陀罗　　外道梵志</p>
<p>　亦不亲近　　增上慢人　　贪着小乘</p>
<p>　三藏学者　　破戒比丘　　名字罗汉</p>
<p>　及比丘尼　　好戏笑者　　深着五欲</p>
<p>　求现灭度　　诸优婆夷　　皆勿亲近</p>
<p>　若是人等　　以好心来　　到菩萨所</p>
<p>　为闻佛道　　菩萨则以　　无所畏心</p>
<p>　不怀悕望　　而为说法　　寡女处女</p>
<p>　及诸不男　　皆勿亲近　　以为亲厚</p>
<p>　亦莫亲近　　屠儿魁脍　　畋猎渔捕</p>
<p>　为利杀害　　贩肉自活　　炫卖女色</p>
<p>　如是之人　　皆勿亲近　　凶险相扑</p>
<p>　种种嬉戏　　诸淫女等　　尽勿亲近</p>
<p>　莫独屏处　　为女说法　　若说法时</p>
<p>　无得戏笑　　入里乞食　　将一比丘</p>
<p>　若无比丘　　一心念佛　　是则名为</p>
<p>　行处近处　　以此二处　　能安乐说</p>
<p>　又复不行　　上中下法　　有为无为</p>
<p>　实不实法　　亦不分别　　是男是女</p>
<p>　不得诸法　　不知不见　　是则名为</p>
<p>　菩萨行处　　一切诸法　　空无所有</p>
<p>　无有常住　　亦无起灭　　是名智者</p>
<p>　所亲近处　　颠倒分别　　诸法有无</p>
<p>　是实非实　　是生非生　　在于闲处</p>
<p>　修摄其心　　安住不动　　如须弥山</p>
<p>　观一切法　　皆无所有　　犹如虚空</p>
<p>　无有坚固　　不生不出　　不动不退</p>
<p>　常住一相　　是名近处　　若有比丘</p>
<p>　于我灭后　　入是行处　　及亲近处</p>
<p>　说斯经时　　无有怯弱　　菩萨有时</p>
<p>　入于静室　　以正忆念　　随义观法</p>
<p>　从禅定起　　为诸国王　　王子臣民</p>
<p>　婆罗门等　　开化演畅　　说斯经典</p>
<p>　其心安隐　　无有怯弱　　文殊师利</p>
<p>　是名菩萨　　安住初法　　能于后世</p>
<p>　说法华经　</p>
<p>又文殊师利。如来灭后。于末法中欲说是经。应住安乐行。若口宣说若读经时。不乐说人及经典过。亦不轻慢诸余法师。不说他人好恶长短。于声闻人亦不称名说其过恶。亦不称名赞叹其美。又亦不生怨嫌之心。善修如是安乐心故。诸有听者不逆其意。有所难问。不以小乘法答。但以大乘而为解说。令得一切种智。尔时世尊。欲重宣此义。而说偈言</p>
<p>　</p>
<p>　菩萨常乐　　安隐说法　　于清净地</p>
<p>　而施床座　　以油涂身　　澡浴尘秽</p>
<p>　着新净衣　　内外俱净　　安处法座</p>
<p>　随问为说　　若有比丘　　及比丘尼</p>
<p>　诸优婆塞　　及优婆夷　　国王王子</p>
<p>　群臣士民　　以微妙义　　和颜为说</p>
<p>　若有难问　　随义而答　　因缘譬喻</p>
<p>　敷演分别　　以是方便　　皆使发心</p>
<p>　渐渐增益　　入于佛道　　除懒惰意</p>
<p>　及懈怠想　　离诸忧恼　　慈心说法</p>
<p>　昼夜常说　　无上道教　　以诸因缘</p>
<p>　无量譬喻　　开示众生　　咸令欢喜</p>
<p>　衣服卧具　　饮食医药　　而于其中</p>
<p>　无所悕望　　但一心念　　说法因缘</p>
<p>　愿成佛道　　令众亦尔　　是则大利</p>
<p>　安乐供养　　我灭度后　　若有比丘</p>
<p>　能演说斯　　妙法华经　　心无嫉恚</p>
<p>　诸恼障碍　　亦无忧愁　　及骂詈者</p>
<p>　又无怖畏　　加刀杖等　　亦无摈出</p>
<p>　安住忍故　　智者如是　　善修其心</p>
<p>　能住安乐　　如我上说　　其人功德</p>
<p>　千万亿劫　　算数譬喻　　说不能尽　</p>
<p>又文殊师利。菩萨摩诃萨。于后末世法欲灭时。受持读诵斯经典者。无怀嫉妒謟诳之心。亦勿轻骂学佛道者求其长短。若比丘比丘尼优婆塞优婆夷。求声闻者。求辟支佛者。求菩萨道者。无得恼之令其疑悔。语其人言汝等去道甚远。终不能得一切种智。所以者何。汝是放逸之人。于道懈怠故。又亦不应戏论诸法有所诤竞。当于一切众生起大悲想。于诸如来起慈父想。于诸菩萨起大师想。于十方诸大菩萨。常应深心恭敬礼拜。于一切众生平等说法。以顺法故不多不少。乃至深爱法者。亦不为多说</p>
<p>文殊师利。是菩萨摩诃萨。于后末世法欲灭时。有成就是第三安乐行者。说是法时无能恼乱。得好同学共读诵是经。亦得大众而来听受。听已能持。持已能诵。诵已能说。说已能书。若使人书。供养经卷恭敬尊重赞叹。尔时世尊。欲重宣此义。而说偈言</p>
<p>　</p>
<p>　若欲说是经　　当舍嫉恚慢</p>
<p>　謟诳邪伪心　　常修质直行</p>
<p>　不轻蔑于人　　亦不戏论法</p>
<p>　不令他疑悔　　云汝不得佛</p>
<p>　是佛子说法　　常柔和能忍</p>
<p>　慈悲于一切　　不生懈怠心</p>
<p>　十方大菩萨　　愍众故行道</p>
<p>　应生恭敬心　　是则我大师</p>
<p>　于诸佛世尊　　生无上父想</p>
<p>　破于憍慢心　　说法无障碍</p>
<p>　第三法如是　　智者应守护</p>
<p>　一心安乐行　　无量众所敬　</p>
<p>又文殊师利。菩萨摩诃萨。于后末世法欲灭时。有持是法华经者于在家出家人中生大慈心。于非菩萨人中生大悲心。应作是念。如是之人则为大失。如来方便随宜说法。不闻不知不觉不问不信不解。其人虽不问不信不解是经。我得阿耨多罗三藐三菩提时。随在何地。以神通力智慧力。引之令得住是法中。文殊师利。是菩萨摩诃萨。于如来灭后。有成就此第四法者。说是法时无有过失。常为比丘比丘尼优婆塞优婆夷。国王王子大臣人民婆罗门居士等。供养恭敬尊重赞叹。虚空诸天为听法故亦常随侍。若在聚落城邑空闲林中。有人来欲难问者。诸天昼夜。常为法故而卫护之。能令听者皆得欢喜。所以者何。此经是一切过去未来现在诸佛神力所护故。文殊师利。是法华经。于无量国中。乃至名字不可得闻。何况得见受持读诵</p>
<p>文殊师利。譬如强力转轮圣王。欲以威势降伏诸国。而诸小王不顺其命。时转轮王。起种种兵而往讨罚。王见兵众战有功者。即大欢喜随功赏赐。或与田宅聚落城邑。或与衣服严身之具。或与种种珍宝金银琉璃车磲马脑珊瑚虎珀象马车乘奴婢人民。唯髻中明珠不以与之。所以者何。独王顶上有此一珠。若以与之。王诸眷属必大惊怪。文殊师利。如来亦复如是。以禅定智慧力得法国土王于三界。而诸魔王不肯顺伏。如来贤圣诸将与之共战。其有功者心亦欢喜。于四众中为说诸经令其心悦。赐以禅定解脱无漏根力诸法之财。又复赐与涅槃之城言得灭度。引导其心令皆欢喜。而不为说是法华经。文殊师利。如转轮王见诸兵众有大功者心甚欢喜。以此难信之珠久在髻中。不妄与人。而今与之。如来亦复如是。于三界中为大法王。以法教化一切众生。见贤圣军与五阴魔烦恼魔死魔共战有大功勋。灭三毒出三界破魔网。尔时如来亦大欢喜。此法华经。能令众生至一切智。一切世间多怨难信。先所未说而今说之。文殊师利。此法华经。是诸如来第一之说。于诸说中最为甚深。末后赐与。如彼强力之王。久护明珠今乃与之。文殊师利。此法华经。诸佛如来秘密之藏。于诸经中最在其上。长夜守护不妄宣说。始于今日。乃与汝等而敷演之。尔时世尊。欲重宣此义。而说偈言</p>
<p>　</p>
<p>　常行忍辱　　哀愍一切　　乃能演说</p>
<p>　佛所赞经　　后末世时　　持此经者</p>
<p>　于家出家　　及非菩萨　　应生慈悲</p>
<p>　斯等不闻　　不信是经　　则为大失</p>
<p>　我得佛道　　以诸方便　　为说此法</p>
<p>　令住其中　　譬如强力　　转轮之王</p>
<p>　兵战有功　　赏赐诸物　　象马车乘</p>
<p>　严身之具　　及诸田宅　　聚落城邑</p>
<p>　或与衣服　　种种珍宝　　奴婢财物</p>
<p>　欢喜赐与　　如有勇健　　能为难事</p>
<p>　三解髻中　　明珠赐之　　如来亦尔</p>
<p>　为诸法王　　忍辱大力　　智慧宝藏</p>
<p>　以大慈悲　　如法化世　　见一切人</p>
<p>　受诸苦恼　　欲求解脱　　与诸魔战</p>
<p>　为是众生　　说种种法　　以大方便</p>
<p>　说此诸经　　既知众生　　得其力已</p>
<p>　末后乃为　　说是法华　　如三解髻</p>
<p>　明珠与之　　此经为尊　　众经中上</p>
<p>　我常守护　　不妄开示　　今正是时</p>
<p>　为汝等说　　我灭度后　　求佛道者</p>
<p>　欲得安隐　　演说斯经　　应当亲近</p>
<p>　如是四法　　读是经者　　常无忧恼</p>
<p>　又无病痛　　颜色鲜白　　不生贫穷</p>
<p>　卑贱丑陋　　众生乐见　　如慕贤圣</p>
<p>　天诸童子　　以为给使　　刀杖不加</p>
<p>　毒不能害　　若人恶骂　　口则闭塞</p>
<p>　游行无畏　　如师子王　　智慧光明</p>
<p>　如日之照　　若于梦中　　但见妙事</p>
<p>　见诸如来　　坐师子座　　诸比丘众</p>
<p>　围绕说法　　又见龙神　　阿修罗等</p>
<p>　数如恒沙　　恭敬合掌　　自见其身</p>
<p>　而为说法　　又见诸佛　　身相金色</p>
<p>　放无量光　　照于一切　　以梵音声</p>
<p>　演说诸法　　佛为四众　　说无上法</p>
<p>　见身处中　　合掌赞佛　　闻法欢喜</p>
<p>　而为供养　　得陀罗尼　　证不退智</p>
<p>　佛知其心　　深入佛道　　即为授记</p>
<p>　成最正觉　　汝善男子　　当于来世</p>
<p>　得无量智　　佛之大道　　国土严净</p>
<p>　广大无比　　亦有四众　　合掌听法</p>
<p>　又见自身　　在山林中　　修习善法</p>
<p>　证诸实相　　深入禅定　　见十方佛</p>
<p>　诸佛身金色　　百福相庄严</p>
<p>　闻法为人说　　常有是好梦</p>
<p>　又梦作国王　　舍宫殿眷属</p>
<p>　及上妙五欲　　行诣于道场</p>
<p>　在菩提树下　　而处师子座</p>
<p>　求道过七日　　得诸佛之智</p>
<p>　成无上道已　　起而转法轮</p>
<p>　为四众说法　　经千万亿劫</p>
<p>　说无漏妙法　　度无量众生</p>
<p>　后当入涅槃　　如烟尽灯灭</p>
<p>　若后恶世中　　说是第一法</p>
<p>　是人得大利　　如上诸功德　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 