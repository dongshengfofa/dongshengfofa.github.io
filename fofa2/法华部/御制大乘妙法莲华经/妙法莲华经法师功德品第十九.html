<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>妙法莲华经法师功德品第十九</p>
<p>尔时佛告常精进菩萨摩诃萨。若善男子善女人。受持是法华经。若读若诵若解说若书写。是人当得八百眼功德。千二百耳功德八百鼻功德。千二百舌功德。八百身功德。千二百意功德。以是功德庄严六根皆令清净。是善男子善女人。父母所生清净肉眼。见于三千大千世界。内外所有山林河海。下至阿鼻地狱上至有顶。亦见其中一切众生。及业因缘果报生处。悉见悉知。尔时世尊欲重宣此义。而说偈言</p>
<p>　</p>
<p>　若于大众中　　以无所畏心</p>
<p>　说是法华经　　汝听其功德</p>
<p>　是人得八百　　功德殊胜眼</p>
<p>　以是庄严故　　其目甚清净</p>
<p>　父母所生眼　　悉见三千界</p>
<p>　内外弥楼山　　须弥及铁围</p>
<p>　并诸余山林　　大海江河水</p>
<p>　下至阿鼻狱　　上至有顶处</p>
<p>　其中诸众生　　一切皆悉见</p>
<p>　虽未得天眼　　肉眼力如是　</p>
<p>复次常精进。若善男子善女人。受持此经。若读若诵若解说若书写。得千二百耳功德。以是清净耳。闻三千大千世界。下至阿鼻地狱上至有顶。其中内外种种语言音声。象声马声牛声车声。啼哭声愁叹声。螺声鼓声钟声铃声。笑声语声。男声女声童子声童女声。法声非法声。苦声乐声。凡夫声圣人声。喜声不喜声。天声龙声夜叉声乾闼婆声阿修罗声迦楼罗声紧那罗声摩睺罗伽声。火声。水声风声。地狱声畜生声饿鬼声。比丘声比丘尼声。声闻声辟支佛声。菩萨声佛声。以要言之。三千大千世界中。一切内外所有诸声。虽未得天耳。以父母所生清净常耳。皆悉闻知如是分别种种音声。而不坏耳根。尔时世尊欲重宣此义。而说偈言</p>
<p>　</p>
<p>　父母所生耳　　清净无浊秽</p>
<p>　以此常耳闻　　三千世界声</p>
<p>　象马车牛声　　钟铃螺鼓声</p>
<p>　琴瑟箜篌声　　箫笛之音声</p>
<p>　清净好歌声　　听之而不着</p>
<p>　无数种人声　　闻悉能解了</p>
<p>　又闻诸天声　　微妙之歌音</p>
<p>　及闻男女声　　童子童女声</p>
<p>　山川崄谷中　　迦陵频伽声</p>
<p>　命命等诸鸟　　悉闻其音声</p>
<p>　地狱众苦痛　　种种楚毒声</p>
<p>　饿鬼饥渴逼　　求索饮食声</p>
<p>　诸阿修罗等　　居在大海边</p>
<p>　自共语言时　　出于大音声</p>
<p>　如是说法者　　安住于此间</p>
<p>　遥闻是众声　　而不坏耳根</p>
<p>　十方世界中　　禽兽鸣相呼</p>
<p>　其说法之人　　于此悉闻之</p>
<p>　其诸梵天上　　光音及遍净</p>
<p>　乃至有顶天　　言语之音声</p>
<p>　法师住于此　　悉皆得闻之</p>
<p>　一切比丘众　　及诸比丘尼</p>
<p>　若读诵经典　　若为他人说</p>
<p>　法师住于此　　悉皆得闻之</p>
<p>　复有诸菩萨　　读诵于经法</p>
<p>　若为他人说　　撰集解其义</p>
<p>　如是诸音声　　悉皆得闻之</p>
<p>　诸佛大圣尊　　教化众生者</p>
<p>　于诸大会中　　演说微妙法</p>
<p>　持此法华者　　悉皆得闻之</p>
<p>　三千大千界　　内外诸音声</p>
<p>　下至阿鼻狱　　上至有顶天</p>
<p>　皆闻其音声　　而不坏耳根</p>
<p>　其耳聪利故　　悉能分别知</p>
<p>　持是法花者　　虽未得天耳</p>
<p>　但用所生耳　　功德已如是　</p>
<p>复次常精进。若善男子善女人。受持是经。若读若诵若解说若书写。成就八百鼻功德。以是清净鼻根。闻于三千大千世界上下内外种种诸香。须曼那华香。阇提华香。末利华香。瞻卜华香。波罗罗华香。赤莲华香。青莲华香。白莲华香。华树香果树香。栴檀香沉水香。多摩罗跋香。多伽罗香。及千万种和香。若末若丸若涂香。持是经者。于此间住悉能分别。又复别知众生之香。象香马香牛羊等香。男香女香。童子香童女香。及草木丛林香。若近若远所有诸香。悉皆得闻分别不错。持是经者。虽住于此。亦闻天上诸天之香。波利质多罗拘鞞陀罗树香。及曼陀罗华香。摩诃曼陀罗华香。曼殊沙华香。摩诃曼殊沙华香。栴檀沉水。种种末香。诸杂华香。如是等天香。和合所出之香。无不闻知。又闻诸天身香。释提桓因在胜殿上五欲娱乐嬉戏时香。若在妙法堂上为忉利诸天说法时香。若于诸园游戏时香。及余天等男女身香。皆悉遥闻。如是展转乃至梵世。上至有顶诸天身香。亦皆闻之。并闻诸天所烧之香。及声闻香。辟支佛香。菩萨香。诸佛身香。亦皆遥闻知其所在。虽闻此香。然于鼻根不坏不错。若欲分别为他人说。忆念不谬。尔时世尊欲重宣此义。而说偈言</p>
<p>　</p>
<p>　是人鼻清净　　于此世界中</p>
<p>　若香若臭物　　种种悉闻知</p>
<p>　须曼那阇提　　多摩罗栴檀</p>
<p>　沉水及桂香　　种种华果香</p>
<p>　及知众生香　　男子女人香</p>
<p>　说法者远住　　闻香知所在</p>
<p>　大势转轮王　　小转轮及子</p>
<p>　群臣诸宫人　　闻香知所在</p>
<p>　身所著珍宝　　及地中宝藏</p>
<p>　转轮王宝女　　闻香知所在</p>
<p>　诸人严身具　　衣服及璎珞</p>
<p>　种种所涂香　　闻香知其身</p>
<p>　诸天若行坐　　游戏及神变</p>
<p>　持是法华者　　闻香悉能知</p>
<p>　诸树华果实　　及酥油香气</p>
<p>　持经者住此　　悉知其所在</p>
<p>　诸山深崄处　　栴檀树花敷</p>
<p>　众生在中者　　闻香皆能知</p>
<p>　铁围山大海　　地中诸众生</p>
<p>　持经者闻香　　悉知其所在</p>
<p>　阿修罗男女　　及其诸眷属</p>
<p>　斗诤游戏时　　闻香皆能知</p>
<p>　旷野险隘处　　师子象虎狼</p>
<p>　野牛水牛等　　闻香知所在</p>
<p>　若有怀妊者　　未辩其男女</p>
<p>　无根及非人　　闻香悉能知</p>
<p>　以闻香力故　　知其初怀妊</p>
<p>　成就不成就　　安乐产福子</p>
<p>　以闻香力故　　知男女所念</p>
<p>　染欲痴恚心　　亦知修善者</p>
<p>　地中众伏藏　　金银诸珍宝</p>
<p>　铜器之所盛　　闻香悉能知</p>
<p>　种种诸璎珞　　无能识其价</p>
<p>　闻香知贵贱　　出处及所在</p>
<p>　天上诸华等　　曼陀曼殊沙</p>
<p>　波利质多树　　闻香悉能知</p>
<p>　天上诸宫殿　　上中下差别</p>
<p>　众宝花庄严　　闻香悉能知</p>
<p>　天园林胜殿　　诸观妙法堂</p>
<p>　在中而娱乐　　闻香悉能知</p>
<p>　诸天若听法　　或受五欲时</p>
<p>　来往行坐卧　　闻香悉能知</p>
<p>　天女所著衣　　好华香庄严</p>
<p>　周旋游戏时　　闻香悉能知</p>
<p>　如是展转上　　乃至于梵世</p>
<p>　入禅出禅者　　闻香悉能知</p>
<p>　光音遍净天　　乃至于有顶</p>
<p>　初生及退没　　闻香悉能知</p>
<p>　诸比丘众等　　于法常精进</p>
<p>　若坐若经行　　及读诵经法</p>
<p>　或在林树下　　专精而坐禅</p>
<p>　持经者闻香　　悉知其所在</p>
<p>　菩萨志坚固　　坐禅若读诵</p>
<p>　或为人说法　　闻香悉能知</p>
<p>　在在方世尊　　一切所恭敬</p>
<p>　愍众而说法　　闻香悉能知</p>
<p>　众生在佛前　　闻经皆欢喜</p>
<p>　如法而修行　　闻香悉能知</p>
<p>　虽未得菩萨　　无漏法生鼻</p>
<p>　而是持经者　　先得此鼻相　</p>
<p>复次常精进。若善男子善女人。受持是经。若读若诵若解说若书写。得千二百舌功德。若好若丑。若美不美。及诸苦涩物。在其舌根。皆变成上味。如天甘露无不美者。若以舌根。于大众中有所演说。出深妙声能入其心。皆令欢喜快乐。又诸天子天女释梵诸天。闻是深妙音声。有所演说言论次第。皆悉来听。及诸龙龙女。夜叉夜叉女。乾闼婆乾闼婆女。阿修罗阿修罗女。迦楼罗迦楼罗女。紧那罗紧那罗女。摩睺罗伽摩睺罗伽女。为听法故。皆来亲近恭敬供养。及比丘比丘尼优婆塞优婆夷。国王王子群臣眷属。小转轮王大转轮王。七宝千子内外眷属。乘其宫殿俱来听法。以是菩萨善说法故。婆罗门居士国内人民。尽其形寿随侍供养。又诸声闻辟支佛菩萨诸佛。常乐见之。是人所在方面。诸佛皆向其处说法。悉能受持一切佛法。又能出于深妙法音。尔时世尊欲重宣此义。而说偈言</p>
<p>　</p>
<p>　是人舌根净　　终不受恶味</p>
<p>　其有所食啖　　悉皆成甘露</p>
<p>　以深净妙声　　于大众说法</p>
<p>　以诸因缘喻　　引导众生心</p>
<p>　闻者皆欢喜　　设诸上供养</p>
<p>　诸天龙夜叉　　及阿修罗等</p>
<p>　皆以恭敬心　　而共来听法</p>
<p>　是说法之人　　若欲以妙音</p>
<p>　遍满三千界　　随意即能至</p>
<p>　大小转轮王　　及千子眷属</p>
<p>　合掌恭敬心　　常来听受法</p>
<p>　诸天龙夜叉　　罗刹毗舍阇</p>
<p>　亦以欢喜心　　常乐来供养</p>
<p>　梵天王魔王　　自在大自在</p>
<p>　如是诸天众　　常来至其所</p>
<p>　诸佛及弟子　　闻其说法音</p>
<p>　常念而守护　　或时为现身　</p>
<p>复次常精进。若善男子善女人。受持是经。若读若诵若解说若书写。得八百身功德。得清净身如净琉璃。众生喜见。其身净故。三千大千世界众生。生时死时上下好丑。生善处恶处。悉于中现。及铁围山。大铁围山。弥楼山。摩诃弥楼山等诸山。及其中众生悉于中现。下至阿鼻地狱上至有顶。所有及众生悉于中现。若声闻辟支佛菩萨诸佛说法。皆于身中现其色像。尔时世尊欲重宣此义。而说偈言</p>
<p>　</p>
<p>　若持法花者　　其身甚清净</p>
<p>　如彼净琉璃　　众生皆喜见</p>
<p>　又如净明镜　　悉见诸色像</p>
<p>　菩萨于净身　　皆见世所有</p>
<p>　唯独自明了　　余人所不见</p>
<p>　三千世界中　　一切诸群萌</p>
<p>　天人阿修罗　　地狱鬼畜生</p>
<p>　如是诸色像　　皆于身中现</p>
<p>　诸天等宫殿　　乃至于有顶</p>
<p>　铁围及弥楼　　摩诃弥楼山</p>
<p>　诸大海水等　　皆于身中现</p>
<p>　诸佛及声闻　　佛子菩萨等</p>
<p>　若独若在众　　说法悉皆现</p>
<p>　虽未得无漏　　法性之妙身</p>
<p>　以清净常体　　一切于中现　</p>
<p>复次常精进。若善男子善女人。如来灭后受持是经。若读若诵若解说若书写。得千二百意功德。以是清净意根。乃至闻一偈一句。通达无量无边之义。解是义已。能演说一句一偈。至于一月四月乃至一岁。诸所说法随其义趣。皆与实相不相违背。若说俗间经书。治世语言资生业等。皆顺正法。三千大千世界六趣众生。心之所行。心所动作。心所戏论。皆悉知之。虽未得无漏智慧。而其意根清净如此。是人有所思惟筹量言说。皆是佛法无不真实。亦是先佛经中所说。尔时世尊欲重宣此义。而说偈言</p>
<p>　</p>
<p>　是人意清净　　明利无秽浊</p>
<p>　以此妙意根　　知上中下法</p>
<p>　乃至闻一偈　　通达无量义</p>
<p>　次第如法说　　月四月至岁</p>
<p>　是世界内外　　一切诸众生</p>
<p>　若天龙及人　　夜叉鬼神等</p>
<p>　其在六趣中　　所念若干种</p>
<p>　持法花之报　　一时皆悉知</p>
<p>　十方无数佛　　百福庄严相</p>
<p>　为众生说法　　悉闻能受持</p>
<p>　思惟无量义　　说法亦无量</p>
<p>　终始不忘错　　以持法华故</p>
<p>　悉知诸法相　　随义识次第</p>
<p>　达名字语言　　如所知演说</p>
<p>　此人有所说　　皆是先佛法</p>
<p>　以演此法故　　于众无所畏</p>
<p>　持法花经者　　意根净若斯</p>
<p>　虽未得无漏　　先有如是相</p>
<p>　是人持此经　　安住希有地</p>
<p>　为一切众生　　欢喜而爱敬</p>
<p>　能以千万种　　善巧之语言</p>
<p>　分别而说法　　持法花经故　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 