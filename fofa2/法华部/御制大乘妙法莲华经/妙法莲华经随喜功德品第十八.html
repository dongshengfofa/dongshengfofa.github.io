<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>妙法莲华经卷第六</p>
<p>　　　　后秦龟兹国三藏法师鸠摩罗什奉　诏译</p>
<p>　　随喜功德品第十八</p>
<p>尔时弥勒菩萨摩诃萨白佛言。世尊。若有善男子善女人。闻是法华经随喜者。得几所福。而说偈言</p>
<p>　世尊灭度后　　其有闻是经</p>
<p>　若能随喜者　　为得几所福　</p>
<p>尔时佛告弥勒菩萨摩诃萨。阿逸多。如来灭后。若比丘比丘尼优婆塞优婆夷。及余智者若长若幼。闻是经随喜已。从法会出至于余处。若在僧坊若空闲地。若城邑巷陌聚落田里。如其所闻。为父母宗亲善友知识随力演说。是诸人等闻已随喜复行转教。余人闻已亦随喜转教。如是展转至第五十。阿逸多。其第五十善男子善女人随喜功德。我今说之。汝当善听。若四百万亿阿僧祇世界六趣四生众生卵生胎生湿生化生。若有形无形。有想无想。非有想非无想。无足二足四足多足。如是等在众生数者。有人求福。随其所欲娱乐之具皆给与之。一一众生与满阎浮提金银琉璃车磲马脑珊瑚虎珀诸妙珍宝及象马车乘七宝所成宫殿楼阁等是大施主。如是布施满八十年已。而作是念。我已施众生娱乐之具。随意所欲。然此众生皆已衰老年过八十。发白面皱将死不久。我当以佛法而训导之。即集此众生。宣布法化示教利喜。一时皆得须陀洹道斯陀含道阿那含道阿罗汉道。尽诸有漏于深禅定皆得自在具八解脱。于汝意云何。是大施主所得功德宁为多不。弥勒白佛言。世尊。是人功德甚多无量无边。若是施主。但施众生一切乐具功德无量。何况令得阿罗汉果。佛告弥勒。我今分明语汝。是人以一切乐具。施于四百万亿阿僧祇世界六趣众生。又令得阿罗汉果。所得功德。不如是第五十人。闻法华经一偈随喜功德。百分千分百千万亿分不及其一。乃至算数譬喻所不能知。阿逸多。如是第五十人展转闻法华经随喜功德。尚无量无边阿僧祇。何况最初于会中闻而随喜者。其福复胜无量无边阿僧祇。不可得比。又阿逸多。若人为是经故。往诣僧坊若坐若立。须臾听受。缘是功德转身所生。得好上妙象马车乘珍宝辇舆及乘天宫。若复有人。于讲法处坐。更有人来。劝令坐听。若分座令坐。是人功德转身。得帝释坐处。若梵王坐处。若转轮圣王所坐之处。阿逸多。若复有人语余人言。有经名法华可共往听。即受其教。乃至须臾间闻。是人功德转身。得与陀罗尼菩萨共生一处。利根智慧。百千万世终不喑哑。口气不臭。舌常无病。口亦无病。齿不垢黑。不黄不疏。亦不缺落。不差不曲。唇不下垂。亦不褰缩。不粗涩。不疮胗。亦不缺坏。亦不喎斜。不厚不大。亦不黧黑。无诸可恶。鼻不匾[匚@虒]。亦不曲戾。面色不黑。亦不狭长。亦不窊曲。无有一切不可喜相。唇舌牙齿悉皆严好。鼻修高直面貌圆满。眉高而长额广平正。人相具足世世所生。见佛闻法信受教诲。阿逸多。汝且观是劝于一人令往听法功德如此。何况一心听说读诵。而于大众为人分别如说修行。尔时世尊欲重宣此义。而说偈言</p>
<p>　</p>
<p>　若人于法会　　得闻是经典</p>
<p>　乃至于一偈　　随喜为他说</p>
<p>　如是展转教　　至于第五十</p>
<p>　最后人获福　　今当分别之</p>
<p>　如有大施主　　供给无量众</p>
<p>　具满八十岁　　随意之所欲</p>
<p>　见彼衰老相　　发白而面皱</p>
<p>　齿疏形枯竭　　念其死不久</p>
<p>　我今应当教　　令得于道果</p>
<p>　即为方便说　　涅槃真实法</p>
<p>　世皆不牢固　　如水沫泡焰</p>
<p>　汝等咸应当　　疾生厌离心</p>
<p>　诸人闻是法　　皆得阿罗汉</p>
<p>　具足六神通　　三明八解脱</p>
<p>　最后第五十　　闻一偈随喜</p>
<p>　是人福胜彼　　不可为譬喻</p>
<p>　如是展转闻　　其福尚无量</p>
<p>　何况于法会　　初闻随喜者</p>
<p>　若有劝一人　　将引听法华</p>
<p>　言此经深妙　　千万劫难遇</p>
<p>　即受教往听　　乃至须臾闻</p>
<p>　斯人之福报　　今当分别说</p>
<p>　世世无口患　　齿不疏黄黑</p>
<p>　唇不厚褰缺　　无有可恶相</p>
<p>　舌不干黑短　　鼻高修且直</p>
<p>　额广而平正　　面目悉端严</p>
<p>　为人所喜见　　口气无臭秽</p>
<p>　优钵华之香　　常从其口出</p>
<p>　若故诣僧坊　　欲听法华经</p>
<p>　须臾闻欢喜　　今当说其福</p>
<p>　后生天人中　　得妙象马车</p>
<p>　珍宝之辇舆　　及乘天宫殿</p>
<p>　若于讲法处　　劝人坐听经</p>
<p>　是福因缘得　　释梵转轮座</p>
<p>　何况一心听　　解说其义趣</p>
<p>　如说而修行　　其福不可量　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>