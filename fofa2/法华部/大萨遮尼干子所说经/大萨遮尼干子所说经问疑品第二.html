<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大萨遮尼干子所说经问疑品第二</p>
<p>尔时圣者文殊师利法王子菩萨。见诸无量大众云集。见佛世尊现大胜妙希有之相。作是思惟。今者世尊。为何事故。先现此相。我有疑事。今应当问。何以故。如来世尊。处在百千万福庄严师子妙座。威光殊特照曜显现。如是无量大众集会。难可值遇。作是念已。即从坐起。偏袒右肩右膝着地合掌向佛。即以偈颂赞叹如来。而说偈言</p>
<p>　世尊十力雄　　天人诸世间</p>
<p>　三界无与等　　何有能过者</p>
<p>　譬如须弥王　　出大海小山</p>
<p>　深固不倾动　　诸天蒙安隐</p>
<p>　如来须弥王　　过圣生死海</p>
<p>　诸功德住持　　安住不可动</p>
<p>　功德须弥身　　显出诸世间</p>
<p>　一切依如来　　安隐住涅槃</p>
<p>　譬如空无障　　满月独明照</p>
<p>　一切星宿光　　隐没不能现</p>
<p>　如来十力净　　智慧月明朗</p>
<p>　神通弟子众　　亦如星宿光</p>
<p>　譬如日光轮　　照曜诸世间</p>
<p>　除灭一切闇　　诸小光不现</p>
<p>　如来智日轮　　照除世间闇</p>
<p>　诸梵王等光　　隐没不能现</p>
<p>　譬如夜然火　　置在高山顶</p>
<p>　以体明净故　　十方闇皆见</p>
<p>　如来大明火　　智慧山高显</p>
<p>　照烦恼闇界　　法性令开现</p>
<p>　譬如师子王　　雄猛盖诸兽</p>
<p>　不现威怒相　　一切兽降伏</p>
<p>　如来师子王　　无畏力具足</p>
<p>　慈心诸外道　　自然皆降伏</p>
<p>　譬如摩尼珠　　放光照世间</p>
<p>　随诸众生愿　　一切雨满足</p>
<p>　如来摩尼珠　　智慧幢照远</p>
<p>　能雨大法雨　　满足众生愿</p>
<p>　譬如转轮王　　具足七宝福</p>
<p>　游诸四天下　　怨对生亲友</p>
<p>　如来转轮王　　具足十力宝</p>
<p>　摄诸四魔众　　皆归如来道</p>
<p>　譬如帝释王　　三十三天主</p>
<p>　布正善法堂　　诸天欢喜受</p>
<p>　如来天帝释　　三界大法王</p>
<p>　慈心观诸趣　　坐涅槃法堂</p>
<p>　兴大慈悲云　　雨甘露法雨</p>
<p>　天人欢喜受　　修行无上道　</p>
<p>尔时圣者文殊师利法王子菩萨。说诸偈颂赞叹佛已。合掌白佛言。世尊。如来乃能为诸大众。说菩萨行方便境界奋迅法门。以闻此经诸有信乐无上大乘善根众生。皆发阿耨多罗三藐三菩提心。及信小乘狭劣众生。亦发无上菩提之心。已发无上大心众生。而能增长菩提之念。诸狭劣行小见众生。能发大行。退道众生。而能进取大菩提道。以取菩提胜道众生能入如来智慧庄严深密法中。尔时世尊告文殊师利法王子菩萨言。文殊师利。诸佛如来应正遍知。所有难信难知难觉难识难量难入深密之法。一切天人不知如来依何意说。文殊师利。如此甚深微妙之法。若有众生行恶行者。不知此法不识此法。诸破戒者。不知此法不识此法。乐小行者。不信此法。破坏心者。不信此法。为恶知识所摄持者。不入此法。诸善知识所不摄者。不入此法。不为诸佛住持众生。不闻此法。除诸如来加力持者。能闻此法。能信此法。无有是处。尔时世尊重宣此义。而说偈言</p>
<p>　</p>
<p>　美妙声法子　　能问我此事</p>
<p>　汝今至心听　　我当为汝说</p>
<p>　众生无明覆　　唯有信小心</p>
<p>　闻此大乘法　　不信故不说</p>
<p>　若于无量世　　过去诸佛所</p>
<p>　修行诸善行　　善根具成熟</p>
<p>　如是诸众生　　常被如来加</p>
<p>　闻说生欢喜　　乃能谛信受</p>
<p>　若为恶知识　　毒蛇之所螫</p>
<p>　离于善知识　　不闻甘露法</p>
<p>　于诸胜法中　　起于放逸心</p>
<p>　堕大邪见坑　　闻说不生信</p>
<p>　众生心狭劣　　不堪受大法</p>
<p>　闻退生不信　　起于诽谤心</p>
<p>　长夜堕恶道　　永不闻佛法</p>
<p>　为彼起悲心　　故我不速说</p>
<p>尔时圣者文殊师利法王子菩萨白佛言。世尊。此会大众皆善清净。善行诸行。善能供养诸佛如来。善能将护诸善知识。善能修集清净信眼。善入大智信诸境界。善具清净深心直心。此会大众。一切善能观诸境界。能知此法能识此法。善哉世尊。唯愿为我及时会大众乐闻之心。善说此法。而说偈言</p>
<p>　</p>
<p>　此会诸众生　　已于无量劫</p>
<p>　一切诸佛所　　种善根满足</p>
<p>　如是众生等　　能入佛境界</p>
<p>　为满法器故　　愿佛今速说</p>
<p>　一切皆瞻仰　　天人师面门</p>
<p>　恭敬合掌观　　渴仰目不舍</p>
<p>　愿世尊愍此　　渴仰众生心</p>
<p>　雨大妙法雨　　令生善法牙</p>
<p>　我今请如来　　无上大法王</p>
<p>　愿开甘露门　　转最胜法轮</p>
<p>　是诸众生等　　若闻佛所说</p>
<p>　能行无上道　　究竟涅槃法　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>