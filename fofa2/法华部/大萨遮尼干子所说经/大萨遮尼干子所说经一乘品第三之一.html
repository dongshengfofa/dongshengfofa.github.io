<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大萨遮尼干子所说经一乘品第三之一</p>
<p>尔时圣者。文殊师利法王子菩萨。如是问已。佛告文殊师利。善哉善哉。法王子。善哉文殊师利。汝今善能。问于如来应正遍知菩萨所行甚深法门。何以故。文殊师利。汝见诸法实义。现前无有疑惑。究竟到于智波罗蜜第一彼岸。为欲利益无量众生。令入菩萨无上道故。问如是法。文殊师利。汝能复为未来众生然大明灯灭诸闇故。问如是法。善哉善哉。文殊师利。汝今谛听。我当为汝说菩萨行方便境界奋迅法门。文殊师利白佛言。善哉世尊。愿乐欲闻。时诸一切菩萨大众。一心同声俱白佛言。善哉世尊。愿乐欲闻</p>
<p>尔时世尊。欲说此法告诸大众。诸善男子。若有善男子善女人等。毕竟成就十二法者。乃能发于阿耨多罗三藐三菩提心。何等十二。一者自性信大乘法。为离小乘狭劣心故。发菩提心。二者自性成就大悲。为欲具足诸白法故。发菩提心。三者直心本行坚固。为厌生死向彼岸故。发菩提心。四者善集一切功德。为欲修满诸愿行故。发菩提心。五者能善供养诸佛。为欲善起诸白法故。发菩提心。六者身口意业清净。为离一切诸恶行故。发菩提心。七者远离诸恶知识。为欲亲近善知识故。发菩提心。八者闻法如说修行。为不虚妄诳众生故。发菩提心。九者为欲利益一切畜诸资生不贪不悭故。发菩提心。十者以得诸佛加护。为离一切诸魔加故。发菩提心。十一者。于诸众生常起大悲。能舍内外一切诸物。为离悭嫉故。发菩提心。十二者。具法行力为能成就诸功德故。发菩提心。善男子。是名十二妙法。若善男子善女人。成就此十二法者。乃能发于阿耨多罗三藐三菩提心。善男子。复有十二种胜法。菩萨成就。名发阿耨多罗三藐三菩提心。何等十二。一者安隐心。为与一切众生乐故。发菩提心。二者愍念心。他恶来加能忍将护不生异相故。发菩提心。三者大悲心。为荷众生大重担故。发菩提心。四者大慈心。为拔一切恶道苦故。发菩提心。五者清净心。能于余乘不生愿乐故。发菩提心。六者无染心。为离一切烦恼浊故。发菩提心。七者光明心。为求无上自性清净光明照故。发菩提心。八者幻心。能知诸法究竟无物故。发菩提心。九者无物心。能知一切无所有故。发菩提心。十者坚固心。于诸法中不可动故。发菩提心。十一者不退心。能证诸法究竟尽故。发菩提心。十二者度诸众生不生厌心。如说修行故。发菩提心。尔时世尊。重说偈言</p>
<p>　</p>
<p>　诸善男子等　　若有诸众生</p>
<p>　欲修诸白法　　成就无垢法</p>
<p>　能于怨亲中　　悲润心平等</p>
<p>　如是诸菩萨　　名发菩提心</p>
<p>　若有众生等　　已于无量劫</p>
<p>　将护恶知识　　供养善知识</p>
<p>　护持菩提门　　起诸大愿行</p>
<p>　如是诸菩萨　　名发菩提心</p>
<p>　若有诸众生　　忆念过去世</p>
<p>　无量亿劫事　　坚固如山王</p>
<p>　精进心无惓　　常行不休息</p>
<p>　如是诸菩萨　　名发菩提心</p>
<p>　若有众生等　　舍离诸恶法</p>
<p>　具足悲愍心　　安隐心成就</p>
<p>　念示诸众生　　一切善业道</p>
<p>　如是诸菩萨　　名发菩提心</p>
<p>　若有众生等　　见诸胜智者</p>
<p>　念于大菩提　　无上胜功德</p>
<p>　欲于余乘中　　心净无点秽</p>
<p>　如是诸菩萨　　名发菩提心</p>
<p>　菩萨得净心　　离虚妄分别</p>
<p>　观世间涅槃　　平等无差别</p>
<p>　虽行化众生　　如见镜中像</p>
<p>　如是发心者　　是实菩提心</p>
<p>　已离烦恼过　　一切诸尘劳</p>
<p>　清净知虚空　　不为垢所染</p>
<p>　诸相永寂灭　　出离言语道</p>
<p>　是名满足修　　清净菩提心</p>
<p>　如是诸菩萨　　不久坐道场</p>
<p>　得大陀罗尼　　无上胜辩才</p>
<p>　具足三十二　　八十相好身</p>
<p>　能住一切佛　　本性功德中　</p>
<p>复次文殊师利。菩萨摩诃萨。能住如是胜功德中。有十二种布施妙行。能大利益疾到菩提。菩萨应行檀波罗蜜。何等十二。一者布施。能速增长无上菩提功德利故。菩萨应行檀波罗蜜。二者布施。生处富足手中常出无尽宝故。菩萨应行檀波罗蜜。三者布施。随愿得生释梵天王诸大家故。菩萨应行檀波罗蜜。四者布施。能离一切悭贪心过。弃舍诸有不生愿乐故。菩萨应行檀波罗蜜。五者布施。能舍世间贪染缚故。菩萨应行檀波罗蜜。六者布施。出饿鬼门离诸恶趣故。菩萨应行檀波罗蜜。七者布施。离诸世间多人共物。能得菩提不共物故。菩萨应行檀波罗蜜。八者布施。能称众生欢喜心故。菩萨应行檀波罗蜜。九者布施。能舍内外行佛行故。菩萨应行檀波罗蜜。十者布施。于诸一切所爱事中。能离缚着垢害心故。菩萨应行檀波罗蜜十一者布施。行能满足无上檀波罗蜜故。菩萨应行檀波罗蜜。十二者布施。行能随如来教所愿成就故。菩萨应行檀波罗蜜。善男子。是名菩萨摩诃萨十二种修行檀波罗蜜得大利益。回向阿耨多罗三藐三菩提。尔时世尊。即以偈颂赞叹檀波罗蜜。重说偈言</p>
<p>　</p>
<p>　欲求无上道　　修行诸功德</p>
<p>　破于悭贪心　　布施最第一</p>
<p>　佛子行舍心　　见来乞求者</p>
<p>　能生欢喜心　　一切无吝惜</p>
<p>　国城及妻子　　乃至天王位</p>
<p>　身肉及手足　　头目诸髓脑</p>
<p>　清净无垢眼　　施已心欢喜</p>
<p>　如是行舍心　　名檀波罗蜜</p>
<p>　一切诸如来　　满足诸功德</p>
<p>　具胜涅槃道　　皆由布施故</p>
<p>　是故诸佛子　　欲求无上道</p>
<p>　常当修舍心　　行檀波罗蜜</p>
<p>　施能得菩提　　不住于世间</p>
<p>　是故诸菩萨　　常当行舍心</p>
<p>　施能断贫穷　　富足七净财</p>
<p>　悭嫉妒心尽　　清净佛菩提</p>
<p>　布施能满足　　成就十自在</p>
<p>　是故诸如来　　赞叹行施福</p>
<p>　菩萨见是利　　为成波罗蜜</p>
<p>　是故修舍心　　常施一切物　</p>
<p>善男子。菩萨复有十二种持戒得大利益。菩萨应行尸波罗蜜。何等十二。一者持戒。能摄一切诸善根故。菩萨应行尸波罗蜜。二者持戒。入菩萨道故。菩萨应行尸波罗蜜。三者持戒。解脱一切烦恼缚故。菩萨应行尸波罗蜜。四者持戒。能过一切诸恶道故。菩萨应行尸波罗蜜。五者持戒。能拔恶道苦众生故。菩萨应行尸波罗蜜。六者持戒。身口意业不为诸佛如来诃故。菩萨应行尸波罗蜜。七者持戒。诸佛如来常赞叹故。菩萨应行尸波罗蜜。八者持戒。能入诸有不放逸故。菩萨应行尸波罗蜜。九者持戒。即施众生无怖畏故。菩萨应行尸波罗蜜。十者持戒。成就身口意业善故。菩萨应行尸波罗蜜。十一者持戒。能得于诸法中随顺自在故。菩萨应行尸波罗蜜。十二者持戒。成就第一彼岸功德波罗蜜业故。菩萨应行尸波罗蜜。善男子。是名菩萨摩诃萨十二种修行尸波罗蜜。得大利益。回向阿耨多罗三藐三菩提。尔时世尊。即以偈颂赞叹尸波罗蜜。重说偈言</p>
<p>　</p>
<p>　欲离诸生死　　安隐到涅槃</p>
<p>　一切如来说　　持戒最第一</p>
<p>　戒如清凉池　　能生诸善花</p>
<p>　亦如猛炽火　　能烧诸恶草</p>
<p>　戒善持行者　　如鸟飞虚空</p>
<p>　不惧堕生死　　诸趣恶道中</p>
<p>　恶道大毒龙　　无明诸罗刹</p>
<p>　见持净戒者　　恭敬舍害心</p>
<p>　一切诸如来　　安隐住涅槃</p>
<p>　断诸恶趣道　　皆由持戒故</p>
<p>　是故诸佛子　　欲求无上道</p>
<p>　坚固诸善本　　持戒波罗蜜</p>
<p>　菩萨应思惟　　善住戒品中</p>
<p>　解脱烦恼缚　　闭诸恶趣门</p>
<p>　若欲持净戒　　应当如牦牛</p>
<p>　为护一毛故　　守死不惜命</p>
<p>　如是护诸业　　是名持戒人</p>
<p>　如来常赞叹　　所求皆成就</p>
<p>　能持净戒者　　有如是功德</p>
<p>　是故诸菩萨　　常当持净戒</p>
<p>　身口意业净　　诸恶皆不行</p>
<p>　是能到菩提　　一切智现前</p>
<p>　持戒不放逸　　诸善皆坚固</p>
<p>　法中得自在　　能净诸佛戒</p>
<p>　菩萨持净戒　　视物无怨亲</p>
<p>　等心诸群生　　见者无怖心</p>
<p>　我住于彼处　　常修不放逸</p>
<p>　是故今得离　　一切诸恶趣</p>
<p>　到第一彼岸　　如实功德地</p>
<p>　是故诸菩萨　　常当持净戒</p>
<p>　菩萨若欲求　　菩提佛功德</p>
<p>　持戒如牦牛　　常念不放逸</p>
<p>　如是诸菩萨　　是名为智者</p>
<p>　能速到彼岸　　住佛果菩提　</p>
<p>善男子。菩萨如是修行诸法已。复有十三种观修行羼提波罗蜜得大利益。菩萨应行忍波罗蜜。何等十三。一者忍行。堪忍诸恼能证一切诸法空故。菩萨应行忍波罗蜜。二者忍行。不见有我为他害故。菩萨应行忍波罗蜜。三者忍行。不见众生有怨亲故。菩萨应行忍波罗蜜。四者忍行。不见自他身可损故。菩萨应行忍波罗蜜。五者忍行。闻毁赞叹心常不动故。菩萨应行忍波罗蜜。六者忍行。能断烦恼诸结使故。菩萨应行忍波罗蜜。七者忍行。能断嗔恨诸结使故。菩萨应行忍波罗蜜。八者忍行。能成三十二相八十种好故。菩萨应行忍波罗蜜。九者忍行。能离恶道生梵天故。菩萨应行忍波罗蜜。十者忍行。能过一切损害境界故。菩萨应行忍波罗蜜。十一者忍行。能得尽智无生智故。菩萨应行忍波罗蜜。十二者忍行。能降一切恶魔诸境界故。菩萨应行忍波罗蜜。十三者忍行。能见如来无量功德庄严身故。菩萨应行忍波罗蜜。善男子。是名菩萨十三种观修羼提波罗蜜得大利益。回向阿耨多罗三藐三菩提。尔时世尊。即以偈颂赞叹忍辱波罗蜜。重说偈言</p>
<p>　</p>
<p>　若欲为众生　　作诸归依处</p>
<p>　令生无畏心　　忍辱最第一</p>
<p>　能行忍辱者　　见者皆欢喜</p>
<p>　怨家舍毒心　　皆生亲友想</p>
<p>　一切诸如来　　成就平等心</p>
<p>　众生所归依　　皆由行忍故</p>
<p>　是故诸佛子　　欲求无上道</p>
<p>　为物作依止　　当坚固忍辱</p>
<p>　菩萨若欲住　　一切佛菩提</p>
<p>　当观诸法空　　众生不可得</p>
<p>　如是行忍行　　能具佛功德</p>
<p>　是故诸菩萨　　常应修忍辱</p>
<p>　菩萨若修忍　　当远离二边</p>
<p>　不见自他身　　能有损益者</p>
<p>　如来大慈悲　　赞叹如是观</p>
<p>　是故诸菩萨　　常应修忍辱</p>
<p>　若欲得尽智　　灭诸使烦恼</p>
<p>　不怯弱修忍　　常无分别心</p>
<p>　如是观诸法　　成忍波罗蜜</p>
<p>　是故诸菩萨　　常应修忍辱</p>
<p>　菩萨欲庄严　　如来相好身</p>
<p>　复生梵世界　　出离诸魔道</p>
<p>　乐行忍辱行　　一切皆成就</p>
<p>　是故诸菩萨　　应坚固忍辱</p>
<p>　忍辱力最上　　诸行无过者</p>
<p>　一切诸功德　　住在忍行中</p>
<p>　四魔力难敌　　忍力能除灭</p>
<p>　是故诸菩萨　　常应修忍辱　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 