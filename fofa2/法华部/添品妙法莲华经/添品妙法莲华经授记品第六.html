<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>添品妙法莲华经授记品第六</p>
<p>尔时世尊。说是偈已。告诸大众唱如是言。我此弟子摩诃迦叶。于未来世。当得奉觐三百万亿诸佛世尊。供养恭敬尊重赞叹。广宣诸佛无量大法。于最后身得成为佛。名曰光明。如来应供正遍知明行足善逝世间解无上士调御丈夫天人师佛世尊。国名光德。劫名大庄严。佛寿十二小劫。正法住世二十小劫。像法亦住二十小劫。国界严饰无诸秽恶。瓦砾荆棘便利不净。其土平正。无有高下坑坎堆埠。琉璃为地宝树行列。黄金为绳以界道侧。散诸宝华周遍清净。其国菩萨无量千亿。诸声闻众亦复无数。无有魔事。虽有魔及魔民。皆护佛法尔时世尊。欲重宣此义。而说偈言</p>
<p>　告诸比丘　　我以佛眼　　见是迦叶</p>
<p>　于未来世　　过无数劫　　当得作佛</p>
<p>　而于来世　　供养奉觐　　三百万亿</p>
<p>　诸佛世尊　　为佛智慧　　净修梵行</p>
<p>　供养最上　　两足尊已　　修集一切</p>
<p>　无上之慧　　于最后身　　得成为佛</p>
<p>　其土清净　　琉璃为地　　多诸宝树</p>
<p>　行列道侧　　金绳界道　　见者欢喜</p>
<p>　常出好香　　散众名华　　种种奇妙</p>
<p>　以为庄严　　其地平正　　无有丘坑</p>
<p>　诸菩萨众　　不可称计　　其心调柔</p>
<p>　逮大神通　　奉持诸佛　　大乘经典</p>
<p>　诸声闻众　　无漏后身　　法王之子</p>
<p>　亦不可计　　乃以天眼　　不能数知</p>
<p>　其佛当寿　　十二小劫　　正法住世</p>
<p>　二十小劫　　像法亦住　　二十小劫</p>
<p>　光明世尊　　其事如是</p>
<p>尔时大目犍连。须菩提。摩诃迦栴延等。皆悉悚栗。一心合掌瞻仰世尊。目不暂舍。即共同声。而说偈言</p>
<p>　</p>
<p>　大雄猛世尊　　诸释之法王</p>
<p>　哀愍我等故　　而赐佛音声</p>
<p>　若知我深心　　见为授记者</p>
<p>　如以甘露洒　　除热得清凉</p>
<p>　如从饥国来　　忽遇大王膳</p>
<p>　心犹怀疑惧　　未敢即便食</p>
<p>　若复得王教　　然后乃敢食</p>
<p>　我等亦如是　　每惟小乘过</p>
<p>　不知当云何　　得佛无上慧</p>
<p>　虽闻佛音声　　言我等作佛</p>
<p>　心尚怀忧惧　　如未敢便食</p>
<p>　若蒙佛授记　　尔乃快安乐</p>
<p>　大雄猛世尊　　常欲安世间</p>
<p>　愿赐我等记　　如饥须教食　</p>
<p>尔时世尊。知诸大弟子心之所念。告诸比丘。是须菩提。于当来世。奉觐三百万亿那由他佛。供养恭敬尊重赞叹。常修梵行具菩萨道。于最后身得成为佛。号曰名相如来应供正遍知明行足善逝世间解无上士调御丈夫天人师佛世尊。劫名有宝。国名宝生。其土平正颇梨为地。宝树庄严无诸丘坑。沙砾荆棘便利之秽。宝华覆地周遍清净。其土人民。皆处宝台珍妙楼阁。声闻弟子无量无边。算数譬喻所不能知。诸菩萨众。无数千万亿那由他。佛寿十二小劫。正法住世二十小劫。像法亦住二十小劫。其佛常处虚空。为众说法。度脱无量菩萨及声闻众。尔时世尊。欲重宣此义。而说偈言</p>
<p>　</p>
<p>　诸比丘众　　今告汝等　　皆当一心</p>
<p>　听我所说　　我大弟子　　须菩提者</p>
<p>　当得作佛　　号曰名相　　当供无数</p>
<p>　万亿诸佛　　随佛所作　　渐具大道</p>
<p>　最后身得　　三十二相　　端正殊妙</p>
<p>　犹如宝山　　其佛国土　　严净第一</p>
<p>　众生见者　　无不爱乐　　佛于其中</p>
<p>　度无量众　　其佛法中　　多诸菩萨</p>
<p>　皆悉利根　　转不退轮　　彼国常以</p>
<p>　菩萨庄严　　诸声闻众　　不可称数</p>
<p>　皆得三明　　具六神通　　住八解脱</p>
<p>　有大威德　　其佛说法　　现于无量</p>
<p>　神通变化　　不可思议　　诸天人民</p>
<p>　数如恒沙　　皆共合掌　　听受佛语</p>
<p>　其佛当寿　　十二小劫　　正法住世</p>
<p>　二十小劫　　像法亦住　　二十小劫　</p>
<p>尔时世尊。复告诸比丘众。我今语汝。是大迦旃延。于当来世。以诸供具。供养奉事八千亿佛。恭敬尊重。诸佛灭后。各起塔庙高千由旬。纵广正等五百由旬。以金银琉璃车磲马瑙真珠玫瑰七宝合成。众华璎珞。涂香末香烧香。缯盖幢幡供养塔庙。过是已后。当复供养二万亿佛。亦复如是。供养是诸佛已。具菩萨道当得作佛。号曰阎浮那提金光如来应供正遍知明行足善逝世间解无上士调御丈夫天人师佛世尊。其土平正。颇梨为地。宝树庄严。黄金为绳以界道侧。妙华覆地周遍清净。见者欢喜。无四恶道。地狱饿鬼畜生阿修罗道。多有天人。诸声闻众。及诸菩萨。无量万亿。庄严其国。佛寿十二小劫。正法住世二十小劫。像法亦住二十小劫尔时世尊。欲重宣此义。而说偈言</p>
<p>　</p>
<p>　诸比丘众　　皆一心听　　如我所说</p>
<p>　真实无异　　是迦旃延　　当以种种</p>
<p>　妙好供具　　供养诸佛　　诸佛灭后</p>
<p>　起七宝塔　　亦以华香　　供养舍利</p>
<p>　其最后身　　得佛智慧　　成等正觉</p>
<p>　国土清净　　度脱无量　　万亿众生</p>
<p>　皆为十方　　之所供养　　佛之光明</p>
<p>　无能胜者　　其佛号曰　　阎浮金光</p>
<p>　菩萨声闻　　断一切有　　无量无数</p>
<p>　庄严其国　</p>
<p>尔时世尊复告大众。我今语汝。是大目犍连。当以种种供具供养八千诸佛。恭敬尊重。诸佛灭后。各起塔庙高千由旬。纵广正等五百由旬。以金银琉璃车磲马瑙真珠玫瑰七宝合成。众华缨络。涂香末香烧香。缯盖幢幡。以用供养。过是已后。当复供养二百万亿诸佛。亦复如是。当得成佛。号曰多摩罗跋栴檀香如来应供正遍知明行足善逝世间解无上士调御丈夫天人师佛世尊。劫名喜满。国名意乐。其土平正。颇梨为地宝树庄严。散真珠华周遍清净。见者欢喜。多诸天人。菩萨声闻其数无量。佛寿二十四小劫。正法住世四十小劫。像法亦住四十小劫。尔时世尊。欲重宣此义而说偈言</p>
<p>　</p>
<p>　我此弟子　　大目犍连　　舍是身已</p>
<p>　得见八千　　二百万亿　　诸佛世尊</p>
<p>　为佛道故　　供养恭敬　　于诸佛所</p>
<p>　常修梵行　　于无量劫　　奉持佛法</p>
<p>　诸佛灭度　　起七宝塔　　长表金刹</p>
<p>　花香伎乐　　而以供养　　诸佛塔庙</p>
<p>　渐渐具足　　菩萨道已　　于意乐国</p>
<p>　而得作佛　　号多摩罗　　栴檀之香</p>
<p>　其佛寿命　　二十四劫　　常为天人</p>
<p>　演说佛道　　声闻无量　　如恒河沙</p>
<p>　三明六通　　有大威德　　菩萨无数</p>
<p>　志固精进　　于佛智慧　　皆不退转</p>
<p>　佛灭度后　　正法当住　　四十小劫</p>
<p>　像法亦尔　　我诸弟子　　威德具足</p>
<p>　其数五百　　皆当授记　　于未来世</p>
<p>　咸得成佛　　我及汝等　　宿世因缘</p>
<p>　吾今当说　　汝等善听　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 