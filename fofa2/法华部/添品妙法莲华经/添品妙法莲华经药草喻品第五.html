<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>添品妙法莲华经卷第三</p>
<p>　　　　隋天竺三藏阇那崛多共笈多译</p>
<p>　　药草喻品第五</p>
<p>尔时世尊。告摩诃迦叶及诸大弟子。善哉善哉。迦叶。善说如来真实功德。诚如所言。如来复有无量无边阿僧祇功德。汝等若于无量亿劫说不能尽。迦叶当知。如来是诸法之王。若有所说皆不虚也。于一切法。以智方便而演说之。其所说法。皆悉到于一切智地。如来观知一切诸法之所归趣。亦知一切众生深心所行。通达无碍。又于诸法究尽明了。示诸众生一切智慧。迦叶。譬如三千大千世界。山川溪谷土地所生。卉木丛林及诸药草。种类若干名色各异。密云弥布遍覆三千大千世界。一时等澍其泽普洽。卉木丛林及诸药草。小根小茎小枝小叶。中根中茎中枝中叶。大根大茎大枝大叶。诸树大小随上中下。各有所受。一云所雨称其种性。而得生长华果敷实。虽一地所生一雨所润。而诸草木各有差别。迦叶当知。如来亦复如是。出现于世如大云起。以大音声普遍世界天人阿修罗。如彼大云遍覆三千大千国土。于大众中而唱是言。我是如来应供正遍知明行足善逝世间解无上士调御丈夫天人师佛世尊。未度者令度。未解者令解。未安者令安。未涅槃者令得涅槃。今世后世如实知之。我是一切知者。一切见者。知道者。开道者。说道者。汝等天人阿修罗众。皆应到此。为听法故。尔时无数千万亿种众生。来至佛所而听法。如来于时观是众生诸根利钝精进懈怠。随其所堪而为说法。种种无量皆令欢喜。快得善利。是诸众生闻是法已。现世安隐后生善处。以道受乐亦得闻法。既闻法已离诸障碍。于诸法中任力所能渐得入道。如彼大云雨。于一切卉木丛林及诸药草。如其种性具足蒙润各得生长如来说法一相一味。所谓解脱相离相灭相。究竟至于一切种智。其有众生闻如来法。若持读诵如说修行。所得功德不自觉知。所以者何。唯有如来。知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法得何法。众生住于种种之地。唯有如来如实见之。明了无碍。如彼卉木丛林诸药草等。而不自知上中下性。如来知是一相一味之法。所谓解脱相离相灭相。究竟涅槃常寂灭相。终归于空。佛知是已。观众生心欲而将护之。是故不即为说一切种智。汝等迦叶甚为希有。能知如来随宜说法。能信能受。所以者何。诸佛世尊随宜说法难解难知。尔时世尊。欲重宣此义而说偈言</p>
<p>　</p>
<p>　破有法王　　出现世间　　随众生欲</p>
<p>　种种说法　　如来尊重　　智慧深远</p>
<p>　久默斯要　　不务速说　　有智若闻</p>
<p>　则能信解　　无智疑悔　　则为永失</p>
<p>　是故迦叶　　随力为说　　以种种缘</p>
<p>　令得正见　　迦叶当知　　譬如大云</p>
<p>　起于世间　　遍覆一切　　惠云含润</p>
<p>　电光晃曜　　雷声远震　　令众悦豫</p>
<p>　日光掩蔽　　地上清凉　　叆叇垂布</p>
<p>　如可承揽　　其雨普等　　四方俱下</p>
<p>　流澍无量　　率土充洽　　山川崄谷</p>
<p>　幽邃所生　　卉木药草　　大小诸树</p>
<p>　百谷苗稼　　甘蔗蒲桃　　雨之所润</p>
<p>　无不丰足　　干地普洽　　药木并茂</p>
<p>　其云所出　　一味之水　　草木丛林</p>
<p>　随分受润　　一切诸树　　上中下等</p>
<p>　称其大小　　各得生长　　根茎枝叶</p>
<p>　华果光色　　一雨所及　　皆得鲜泽</p>
<p>　如其体相　　性分大小　　所润是一</p>
<p>　而各滋茂　　佛亦如是　　出现于世</p>
<p>　譬如大云　　普覆一切　　既出于世</p>
<p>　为诸众生　　分别演说　　诸法之实</p>
<p>　大圣世尊　　于诸天人　　一切众中</p>
<p>　而宣是言　　我为如来　　两足之尊</p>
<p>　出于世间　　犹如大云　　充润一切</p>
<p>　枯槁众生　　皆令离苦　　得安隐乐</p>
<p>　世间之乐　　及涅槃乐　　诸天人众</p>
<p>　一心善听　　皆应到此　　觐无上尊</p>
<p>　我为世尊　　无能及者　　安隐众生</p>
<p>　故现于世　　为大众说　　甘露净法</p>
<p>　其法一味　　解脱涅槃　　以一妙音</p>
<p>　演畅斯义　　常为大乘　　而作因缘</p>
<p>　我观一切　　普皆平等　　无有彼此</p>
<p>　爱憎之心　　我无贪着　　亦无限碍</p>
<p>　恒为一切　　平等说法　　如为一人</p>
<p>　众多亦然　　常演说法　　曾无他事</p>
<p>　去来坐立　　终不疲厌　　充足世间</p>
<p>　如雨所润　　贵贱上下　　持戒毁戒</p>
<p>　威仪具足　　及不具足　　正见邪见</p>
<p>　利根钝根　　等雨法雨　　而无懈惓</p>
<p>　一切众生　　闻我法者　　随力所受</p>
<p>　住于诸地　　或处人天　　转轮圣王</p>
<p>　释梵诸天　　是小药草　　知无漏法</p>
<p>　能得涅槃　　起六神通　　及得三明</p>
<p>　独处山林　　常行禅定　　得缘觉证</p>
<p>　是中药草　　求世尊处　　我当作佛</p>
<p>　行精进定　　是上药草　　又诸佛子</p>
<p>　专心佛道　　常行慈悲　　自知作佛</p>
<p>　决定无疑　　是名小树　　安住神通</p>
<p>　转不退轮　　度无量亿　　百千众生</p>
<p>　如是菩萨　　名为大树　　佛平等说</p>
<p>　如一味雨　　随众生性　　所受不同</p>
<p>　如彼草木　　所禀各异　　佛以此喻</p>
<p>　方便开示　　种种言辞　　演说一法</p>
<p>　于佛智慧　　如海一渧　　我雨法雨</p>
<p>　充满世间　　一味之法　　随力修行</p>
<p>　如彼丛林　　药草诸树　　随其大小</p>
<p>　渐增茂好　　诸佛之法　　常以一味</p>
<p>　令诸世间　　普得具足　　渐次修行</p>
<p>　皆得道果　　声闻缘觉　　处于山林</p>
<p>　住最后身　　闻法得果　　是名药草</p>
<p>　各得增长　　若诸菩萨　　智慧坚固</p>
<p>　了达三界　　求最上乘　　是名小树</p>
<p>　而得增长　　复有住禅　　得神通力</p>
<p>　闻诸法空　　心大欢喜　　放无数光</p>
<p>　度诸众生　　是名大树　　而得增长</p>
<p>　如是迦叶　　佛所说法　　譬如大云</p>
<p>　以一味雨　　润于人华　　各得成实</p>
<p>　迦叶当知　　以诸因缘　　种种譬喻</p>
<p>　开示佛道　　是我方便　　诸佛亦然</p>
<p>　今为汝等　　说最实事　　诸声闻众</p>
<p>　皆非灭度　　汝等所行　　是菩萨道</p>
<p>　渐渐修学　　悉当成佛　</p>
<p>复次迦叶。如来于诸众生调伏平等。迦叶。譬如日月光明照于世间。若作善若作不善。若高处住。若下处住。若香若臭。诸处平等光照无偏。如是迦叶。如来应正遍知一切种智心之光明于诸五趣众生受生之中。如其信解大乘缘觉乘声闻乘中。为说正法平等而转。如来智慧亦无增减。如其福智聚集而生。迦叶。无有三乘。唯彼众生别异行故。施设三乘。慧命摩诃迦叶白佛言。世尊。若无三乘。何故现世施设声闻缘觉菩萨。佛告慧命摩诃迦叶。譬如作瓦器者。等和土泥而用作器。彼中或有盛沙糖器。或盛酥器。或盛乳酪器。或盛恶粪秽器。泥亦无有种种别异。而物着中随所受量。器则种种别异施设。如是迦叶此唯一乘所谓大乘。无有二乘及以三乘。慧命摩诃迦叶白佛言。世尊。彼诸众生种种信解。若出三界。彼等为一涅槃。为当二三。佛告慧命摩诃迦叶。若觉诸法体等涅槃。彼亦唯一无有二三。迦叶。以彼义故。我当为汝作喻。以此喻故有智丈夫则当解我所说之义。迦叶。譬如生盲丈夫。作如是言。无有好恶等色。亦无好恶等色可见。无有日月星宿等。亦无星宿等可见。有异丈夫。于彼生盲者前。说如是言。有好恶等色。亦有好恶等色可见。有日月星宿等。亦有星宿等可见。生盲丈夫虽闻其说而不信受。时有良医能知诸病。见彼生盲丈夫。如是念言。其彼丈夫先有恶业今有病生。若其病生则有四种。所谓风黄与癃及以等分。时彼良医。为欲灭其病故。又复方便如是思惟。所有药物世所行者。彼等不能疗治此病。唯雪山王。有四种药。何等为四。所谓初名顺入诸色味处。二名解脱诸病。三名破坏诸毒。四名随所住处施与安乐。是为四种。时彼良医。于生盲所发生悲愍。兴起如是方便思惟。以彼方便诣雪山王。到已上顶。或下入或傍行。周遍观察。既观察已。得四种药。于中或以齿等咀嚼。作已与之。或以石磨。或复和别药物煮熟与之。或复和生药物作已与之。或针刺身与作孔穴。或有与火炙烧。或以别异药物相和。乃至饮食和而与之。时彼生盲。以方便相应故即时得眼。彼得眼已。内外远近日月光明星宿诸色皆悉得见。说如是言。呜呼我甚愚痴。我闻先说本不信受。我今此时皆悉得见。我盲已脱。亦已得眼。无胜我者。彼时复有五通仙人。天眼天耳了知他心。忆念宿住善证智通。语丈夫言。丈夫汝唯得眼。余无一知。汝今何故已生憍慢。汝亦未有智慧善巧。彼复作如是言。丈夫汝入室坐。外有别色不见不知。汝亦不知众生善心恶心。五踰阇那边住。所有言说鼓贝等声。汝亦不闻不知。拘卢舍边不举两足不能往到。及生长已。母胎作业汝亦不念。云何汝有巧智。云何作如是言。我悉得见。又汝丈夫。闇作明知明作闇知。时彼丈夫语仙人言。以何方便。又作何等清净业已。当得是智。及于汝等。净信力故。我亦当得如此功德。时彼仙人语丈夫言。若欲如是。汝应当住空闲山窟。坐思念法及断烦恼。当得神通具足功德。时彼丈夫受其义已。即行出家住空闲处。专守一心断世渴爱。得五神通。既得五神通已。思惟我先作于别业。以彼因故。无一功德可以证知。我念此时。随所思念即能得去。我于昔时少智少慧。有盲而住。迦叶。作此譬喻欲令知义。于此义中复应当见。迦叶。其生盲者。即是六趣流转中住所有众生。若于正法未有知觉。烦恼盲闇则当增长。及彼无明闇冥。以无明闇冥故。行业聚集以行业为缘故。名色乃至唯有大苦之聚积集。当生如是无明闇冥。众生流转中住。唯有如来超出三界。发生悲愍。亦如慈父爱念一子。发悲愍已下入三界。见彼众生。于流转轮中行。不如实知出离流转。佛以佛眼而观见之。见已了知此等众生。先世作善。少嗔厚欲。少欲厚嗔。或有少智。或有巧慧。或有成熟清净。或有邪见。彼等众生。佛为方便巧说三乘。如彼仙人五通净眼者。即是菩萨。菩提心生得无生忍。证觉无上正真之觉。如彼大医。即是如来。当如是见。如彼生盲。即是痴闇众生。当如是见。如彼风黄癃等即是欲嗔及痴六十二见。当如是见。如四种药。即是空无相无愿涅槃门。当如是见。随所服药。其病随灭。即是空无相无愿解脱门。正修念已无明当灭。无明灭故行灭。乃至唯有大苦聚灭。如是思惟。不住善中亦不恶中。如盲得眼。即是声闻缘觉乘。当如是见。割断流转烦恼系缚。解脱烦恼。解脱六趣及以三界。以彼义故。声闻乘者如是念言。无有别法更须证觉。我今已得到于涅槃。尔时如来为彼说法。若于诸法未能悉到。何处彼有究竟涅槃。彼等佛以菩提教化。发菩提心。不住流转不到涅槃。彼悟三界十方空寂。皆如化梦及以焰响。观见诸法不生不灭。不縳不解不闇不明。如是见甚深法。彼见亦无所见。而亦恒见满诸三界别异众生心之信解。尔时世尊。欲重宣此义。而说偈言</p>
<p>　</p>
<p>　譬如日月光　　平等照三千</p>
<p>　于善及于恶　　而光无增减</p>
<p>　如来智慧光　　平等如日月</p>
<p>　教化诸众生　　无增亦无减</p>
<p>　如瓦师作器　　平等和土泥</p>
<p>　于中器或盛　　沙糖乳稣水</p>
<p>　或有盛不净　　或有盛于酪</p>
<p>　彼唯取一泥　　瓦师用为器</p>
<p>　若物堕其内　　因彼知器名</p>
<p>　如众生无余　　如来随别欲</p>
<p>　虽说乘差别　　决定唯佛乘</p>
<p>　无智故轮转　　而不知寂灭</p>
<p>　若人能知空　　远离于法我</p>
<p>　彼知佛世尊　　所得正真觉</p>
<p>　安置处中智　　说名缘觉者</p>
<p>　空智教化已　　显名为声闻</p>
<p>　若能觉诸法　　说名正遍知</p>
<p>　如有生盲者　　不见日月星</p>
<p>　彼便如是言　　无有诸色类</p>
<p>　大医于生盲　　为其入慈愍</p>
<p>　往诣雪山已　　上下及傍行</p>
<p>　求得于良药　　顺入色味处</p>
<p>　如是等四种　　和合而疗治</p>
<p>　或有用齿啮　　或有以石磨</p>
<p>　或以针入身　　疗治生盲者</p>
<p>　彼既得眼已　　即见日月光</p>
<p>　复作如是念　　昔时无智说</p>
<p>　是流转众生　　生盲大无智</p>
<p>　缘生轮所运　　无智受苦道</p>
<p>　无智痴世中　　如是一切智</p>
<p>　如来大良医　　出生悲愍体</p>
<p>　彼以善方便　　演说寂正法</p>
<p>　无上佛觉智　　演说最胜乘</p>
<p>　广说处中际　　中智导师者</p>
<p>　怖畏于流转　　为赞异菩提</p>
<p>　出离三界已　　声闻自知住</p>
<p>　如是念我得　　涅槃无垢安</p>
<p>　当得诸法觉　　涅槃甘露处</p>
<p>　大仙于彼故　　为其入悲愍</p>
<p>　告言汝愚痴　　莫念我是智</p>
<p>　若有于仓舍　　汝住彼中时</p>
<p>　外有则不知　　汝是小智者</p>
<p>　若住彼中时　　知外作未作</p>
<p>　彼亦未是知　　况汝小智者</p>
<p>　五踰阇那量　　若有音声出</p>
<p>　汝不能闻彼　　何况别远住</p>
<p>　他人于汝所　　若爱若恶心</p>
<p>　汝不能知彼　　如何生普慢</p>
<p>　欲向俱卢舍　　不步不能往</p>
<p>　汝胎所有事　　汝亦忘彼时</p>
<p>　若得五神通　　乃名一切智</p>
<p>　汝痴无一智　　而说是智者</p>
<p>　汝欲一切智　　出生于神通</p>
<p>　若住空闲处　　神通则可出</p>
<p>　思惟清净法　　则当得神通</p>
<p>　受义诣空闲　　思惟入静室</p>
<p>　得五神通已　　不久具功德</p>
<p>　如是诸声闻　　念得涅槃想</p>
<p>　诸佛说彼时　　小息非涅槃</p>
<p>　是诸佛方便　　为说如此道</p>
<p>　若离一切智　　无有发涅槃</p>
<p>　三世智无边　　六度行清净</p>
<p>　空寂及无相　　作愿亦除舍</p>
<p>　及以菩提心　　别法向涅槃</p>
<p>　及四种梵行　　四摄亦赞说</p>
<p>　为教化众生　　胜仙而说此</p>
<p>　若复知诸法　　自性如幻梦</p>
<p>　不实似芭蕉　　亦与音响等</p>
<p>　及知彼自性　　三界无余残</p>
<p>　不缚亦不解　　不知于灭度</p>
<p>　诸法平等空　　无有异体者</p>
<p>　此亦无所见　　不观于一法</p>
<p>　彼见大智者　　法身无余残</p>
<p>　无有于三乘　　一乘此中有</p>
<p>　诸法皆平等　　平等常等等</p>
<p>　知如是智已　　涅槃甘露安　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 