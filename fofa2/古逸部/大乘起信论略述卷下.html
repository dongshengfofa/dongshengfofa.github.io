<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大乘起信论略述卷下</p>
<p>　　　　建康沙门昙旷撰</p>
<p>论。复次有四种至起不断绝　述曰。生灭门内大分有二。于其第一生灭法中前来已明染净生灭。显前此识能摄法义。次下辨其染净相资广显能生一切法义。于中有四。一略标举熏习之数。二列染净熏习之名。三广染净熏习之义。四明二熏尽不尽义。此初也染法不断故有有漏六趣凡夫。净法不断故有无漏三乘圣者</p>
<p>论。云何为四至所谓六尘　述曰。此列染净熏习名也。所言净法名真如者。生灭门内本觉真如以体本来自性净故内熏返染□治净故。外熏应机成净缘故。一切染因名无明者。根本无明为□细染因。枝末无明为六尘染因故。所言业识为妄心者。体非真□真中本无。为彼无明妄熏起故。所言六尘为妄境者。从妄心体自妄现。为彼事识妄心取故。然四法中初一净熏。后三染熏。彼□法自性差别故具说三。显彼净法体无别故总明一种</p>
<p>论。熏习义者至则有香气　述曰。次下广释熏习之义。于中有二。先总。后别。□□亦二。初喻。后合。此初也。此中衣者。互通喻于真如无明。而言香者是通好恶。随应亦喻真如无明。互为能所熏成气故</p>
<p>论。此亦如是至即有净用　述曰。此法合也。文中复显染净熏义。真如无染无明熏故有染相者。以生灭门本觉真如非定常一故。为无明熏起染相。妄熏无有返染用故。但言染相不言用也。无明非净真如熏故有净用者。生灭门内本觉真如内熏不觉。令成厌求返流顺真。故言净用。良以一识含此二义更互相熏遍生染净。故说无明熏真如等</p>
<p>论。云何熏习起染法不断　述曰。次下别明熏习之相。于中有二。先染。后净。染中亦二先问。后答。此初也</p>
<p>论。所谓以依至身心等苦　述曰。下答有二。先略。后广。此略也。此中略明三熏习义。所谓以依真如法故有无明者。即举覆熏无明体也。无明妄法不能自立故。说依真有无明也。以有无明染法因故即熏习真如者。根本无明覆熏义也。以熏习故有妄心者。即依无明熏动真如有业识也。此则略辨无明熏义。以有妄心乃至现妄境界者。即显妄心习熏无明增其不了令起转识故。言不觉念起及现识。故言现妄境界。此则略明妄心熏义。以有妄境界染法缘故即熏习妄心等者。即显境界资熏现识。令其念着造种种业等者。动本识海　彼六粗事识波浪令其念者。即六粗中智相相续相。此二皆是法执念故令其著者。即执取相计名字相。此二皆着我。我等故造种种业者。依惑造业起业相也。受于一身心等苦者。依业受果。即业系苦相也。此即略明境界熏义</p>
<p>论。此妄境界至增长取熏习　述曰。次下广释广前三义。即分为三。此即先明境界熏习广前以有妄境界即熏习妄心等也。谓即现识所现境界有似实法实我相故。还能资熏现识妄心。事识中法我念取故说境。熏义有二种。由似法境熏习力故。彼智相及相续相即事识中法执之念故。云增长念熏习也。由似我境熏习力故。执取相计名字相即事识中我见爱染烦恼取故。故云增长取熏习也</p>
<p>论。妄心熏习至业系苦故　述曰。此即广前以有妄心即熏习无明也。妄心有二。业识事识故妄。妄心熏义有二种。业识妄心还能熏习根本无明深迷无相能转相。现相相续成其趣生诸苦体相。彼三乘人虽出三界离其事识分段粗苦。由此根本报识在故。犹爱变易黎耶行苦。故言能受阿罗汉等生灭苦故。事识妄心熏习见爱枝末无明。发动身口。起造诸业。成起业相。由业能招当来苦果。受于凡夫业系苦相分段粗苦。故言能受凡夫苦等</p>
<p>论。无明熏习至事识义故　述曰。此即广前以名无明熏真义也。以成此无明有二种异故。无明熏义有二种。根本无明而能覆熏未起真如。今成动念业转现识本识妄心。故云根本熏习以能成就业识义等。枝末无明又更覆熏已起真如成其事识。故云所起见爱熏习能成分别事识义也</p>
<p>论。云何熏习起净法不断　述曰。次明净熏。于中有二。先问。后答。此初也</p>
<p>论。所谓以依至乐求涅槃　述曰。下答有二。先略。后广。略中又二。先明真熏。后显妄熏。此初也。谓有真如熏无明者。显能熏真以有体相用大义故而能内外熏习无明。以熏习下明能。谓即真如体相二大内熏因力用大闻熏为外缘力。则令无明发净妄心厌三界苦求解脱乐。真本无有生死涅槃。是故欣厌是妄心也。是真如熏所起净用</p>
<p>论。以此妄以至熏习真如　述曰。次明妄熏。于中有二。初正明熏习后显功能。此初也。谓此妄心厌生死苦背无明动。乐求涅槃向真静故。劫熏真如趣于大乘。自信己性等也</p>
<p>论。自信己性至不取不念　述曰。下显熏功能。于中有二。先明因。后显果。此初也。文中二节。自信己性等者。因信修解。即信己性本无动念。修离念法以为正因。以如实知下因解修所。顺真如无住妙。所以为助缘。凡所修行不见行相不望异果。故云不取不念</p>
<p>论。乃至久远至境界随灭　述曰。次下明果。于中有二。初明灭惑。后显证理。此初也。由前因中三无数劫久远已来熏习力故。真用极显至此果位。无明灭者。根本无明尽也。心无起者。妄心尽也。境界灭者。妄境无也</p>
<p>论。以因缘俱至成自然业　述曰。此显证理也。因谓无明。缘谓妄境。心相谓即粗细染心。此皆尽故心体转依名得涅槃成自然业。转依有二。一转显。即由了因心体显故名得涅槃。二转得。即由生因以用起故成自然业</p>
<p>论。妄心熏习至速趣涅槃　述曰。次下广释。于中有二。先明妄心熏。后显真如熏。此初也。真熏无明依二妄心起能熏智故。妄心熏义有二种。谓凡夫等依于事识起粗妄智。厌动欣寂。不了诸法唯识熏。故说厌求智名为事识。此熏真如增其势力。令凡夫等起随事行。故言依凡夫等随力所能也。于法执相体未觉故。能熏之智犹浅薄故。与所熏真疏且远故。不能速疾向涅槃道故。渐趣向无上菩提故。依凡夫等厌求妄智说为分别事识熏习。谓诸菩萨依于业识发唯识智了智唯识离前事识粗执相。故得意识名。实非意识。即由此智深契如理劫熏真如增其智力。今诸菩萨发。勇猛心起。随行离。法我执。证见本识。能熏之识深厚彻故。与所熏真观且近故。故能速证大般涅槃。故依菩萨所起证智名意熏习</p>
<p>论。真如熏习至用熏习　述曰。显真。于中有二。初标数列名。后名广辨。此初也。以此真如有三大故能熏无明。自体相者。内熏因。用熏习者。为缘内外别。故体用分二。同内熏故体相为一</p>
<p>论。自体相熏习至境界之性　述曰。自下辨相。于中有二。先别释。后合明。别中亦二。先明体相。后显用大。初中亦二。初正显。后除疑。正中又二。先明熏习。后显功能。此初也。具无漏法名。谓体大中具足无漏性功德故。备有不思议业等。为有用大作境界因。不思议业者。即用大也。作境界者。谓显用大能与众生作六根境界。性者因也。谓体大中非但具足无漏法故而为智因熏于众生。兼作用大境界之因熏众生</p>
<p>论。依此二义至发心修行　述曰。此显功能也。依此本有境智因义常熏众生。以有熏力故令妄心而得发心厌苦欣灭。自信己性修行诸行</p>
<p>论。问曰至等入涅槃　述曰。次入除疑。先问。后答。此问也。一切众生悉有真如等熏习者。举所难法。云何有信无信等者。举违设妨。有信无信。此举凡位信心有无。前后差别。此举入位解行差别。皆应一时等者。正陈责难。用熏既齐。宁有差别。既有差别。宁言等熏</p>
<p>论。答曰至无明起差别　述曰。下答有二。初约惑厚薄以明不等。后约缘前后以明差别。初中有二。初正显惑差别。后结明不等。此初也。文中三节。初显无明厚薄。同真如一者。显熏平等。真虽等熏而依真有根本无明厚薄不同。致诸凡夫有信无信。诸贤圣等有证不证。非由熏使之然也。过恒沙等上烦恼等者。次显现行烦恼不等。上烦恼者。即余四住现行烦恼以现起故名上烦恼。我见爱染烦恼等者。此显四住烦恼障种。我见谓即初一住地。爱染谓即余三住地。此现种惑数过恒河沙。皆因无明起成差别</p>
<p>论。如是一切至如来能知故　述曰。此结明不等也。此二烦恼皆依根本无明所起。以本无明有多差别如此惑性差别无量。自非佛智余岂能知。以此烦恼性差别故。故令信等前后差别</p>
<p>论。又诸佛法至乃得成辨　述曰。次下约缘明其差别。于有中三。谓法喻合。此初也。然信证等所有佛法若独因不假外缘。可如所责。然今外价用熏为内熏为因方得成辨故。信证等致有前后。非一时也</p>
<p>论。如木中火至无是要　述曰。此举喻也</p>
<p>论。众生亦尔至则无是处　述曰。次下法合。于中有三。初明阙缘。次显阙因。后因缘。具此初也</p>
<p>论。若虽有外缘至乐求涅槃　述曰。此显阙因也。谓有无明厚熏之染。虽则本觉常起内熏。无明熏故而熏无力。纵遇善友外缘之力。而亦不能令其得道</p>
<p>论。若因缘具足至向涅槃道　述曰。此显因缘具足也。若因缘具足等者。初显具熏所谓自有熏习力者。惑业微薄因熏有力也。又为佛等悲愿护者。感其外缘悲愿熏也。能起已下。后显熏益。起厌苦心修善根者。自分行也。以修善根等者。胜进行也。既值佛等示其好丑。三乘六度教令舍恶而从善行为说当益。令行心利。赞其所行而令心喜。既由如是示教利喜。乃能进趣向涅槃道</p>
<p>论。用熏习者至外缘之力　述曰。下明用熏。于中有二。初指事总标。后约缘别显。此初也。谓佛等菩萨所起作用大悲弘誓应现所起作多方。但预见闻无不蒙益故。是众生外缘之力</p>
<p>论。如是外缘至略说二种　述曰。次约缘别显。于中有三。谓标列释。此初也</p>
<p>论。云何为二至平等缘　述曰。此列名也。厌心所见多门化身名差别。定心所见称性报身名平等。随彼境心得彼名故</p>
<p>论。差别缘者若见若念　述曰。次下辨相。于中有二。先明差别缘。后显平等缘。前中又二。先总。后别。标总中又二。初明感用因。后正明用相。此初也。言此人者。机欲之人。即是凡小差别之机。佛菩萨者。出外缘体。谓从初位乃至佛果为彼凡小作别缘也。初发意下明所感缘时分齐也。若见若念明行者心感用器也。谓见身形念其功德。由此便能感胜用也论。或为眷属至无量行缘　述曰。下明用。于中有二。初明别用。后辨用之益。此初也。文中二义。前有五句开总成别。欲令荷以恩慈。示为眷属慈爱故摄生。欲令悦其供侍。示为给使居卑以接物。欲令慕其行义。示为朋友同类以劝发。欲令厌彼侵诬。示为怨家怖之以入道。欲令当成爱行故。起四摄引之以令修。乃至下摄别成总。一切所作无量行缘皆为众生外缘之力</p>
<p>论。以起大悲至得初益故　述曰。此辨用之益也。文易可解</p>
<p>论。此缘有二种至远得度故　述曰。次下别开。于中有二。先开近远。后开解行。初也。即为根熟易可度者。而作近缘。为根未熟难可度者而作远缘。故说佛等普皆摄益</p>
<p>论。是近远二缘至受道缘　述曰。此开解行也。谓前近远二缘之中各开顺行受道二缘令其修习自分所。故名增行缘。增长行故。令其修习胜进行故名受道缘。进上道故</p>
<p>论。平等缘者至而现作业　述曰。次显平等缘。于中有二。先明能作缘者。后释平等义。此初也。言菩萨者。谓初地上。入地方证同体智故。皆愿度者。平等心也。由此愿度一切众生。自然等者。常用应机任运熏习常无断也。以同体等者。由得众生平等体故。求灭他苦求灭自苦。如应见闻现作业用</p>
<p>论。所谓众生至见诸佛故　述曰。此遣外疑释平等义。谓外疑云。若谓能现平等缘用。何故众生见差别耶。故此释云。谓平等缘应平等机。平等机者。谓三贤上诸众生等依三昧力悉见诸佛。身量平等无有彼此分齐之相。故云平等见诸佛也</p>
<p>论。此体用熏习至有二种　述曰。上来别明体用熏习。次下合释。于中有二。初标。后释。此标也</p>
<p>论。云何为二至用相应故　述曰。下释有二。初未相应。后已相应。凡夫等者。约位举人。以意意识熏习等者。辨其行劣。凡夫二乘意识熏习。新发意菩萨以意熏习。虽是真如所熏起识。犹有分别未契真如。故云依心力故而修行也。未得已下明未相应。以未证得无分别智。未发显法身。未同佛体相应也。故云未得无分别心与体相应故。以未证得后得智故。未同诸佛起应化身。未与诸佛用相应也。自在业者。即报化用。言修行者。即后得智。后智能起报化用。故名自在业修业也</p>
<p>论。二者已相应至灭无明故　述曰。法身菩萨举位取人。谓是地上诸菩萨也。得无分别心者。正显相应。谓得如理正体智故名得此心。故便同佛体。故与诸佛体相应也。以得如量后得智故能起化用。故与诸佛智用相应也。唯依法力等者。显其行胜。初地已上证真如法而起诸行。唯依证智任运而修。云依法力自然修也。以胜行熏习真如。真如既显无明灭也</p>
<p>论。复次染法至尽于未来　述曰。上已广显染净义。自下第四显染净熏尽义。于中有三。初标举其相。次征问所由。后释义所以。此初也。染法谓即本末不觉。净法谓即本始二觉。虽皆无始。而相熏习由常有断无断</p>
<p>论。此义云何　述曰。此征问所以也。此有二意。染净之熏俱无始有。何故染熏有尽净熏无断耶。染净相因方成熏义。若得佛已则无染法。如何可言净法熏习则无断耶</p>
<p>论。以真如法至故无有断　述曰。此释义所由也。以真如法常熏习故。妄心即灭者。释初门也。谓彼染熏达理所起无常法故。故有灭尽。净法之熏顺理而生。是常法故。故无有断。故言真如常熏习等。法身显现等者。答后问也。若未成佛。法身未显。以体熏习有染相故。若已成佛。法身显现。以用熏习有染生故。由此净熏无有尽也</p>
<p>论。复次真如自体相者　述曰。生灭门内有二分中。前来已释生灭心法。释立义中是心生灭因缘相竟。次下明其所示之义。释立义中能示摩诃演自体等义。于中有二。初合释体相二大。后别释用大之义。初中亦二。初总标二大之名。后别释二大之义。此初也。以此体相多凡位说与用别故。二合说。其用大者约佛菩萨悲智而明。是故别开。故言真如自体相也</p>
<p>论。一切凡夫至毕竟常恒　述曰。次下别释二大之义。于中二大即分为二。此体大也。人虽就位以分优劣。以体随人未曾增减。其次二句释此所以。前际凡位不生故非增。后际佛位不灭故非减。其下一句转释此义。常故前际不生。恒故后际不灭。既常恒故从凡至圣其体毕竟</p>
<p>论。从本已来至一切功德　述曰。次明相大于中有二。初正明性德。后问答重释。前中亦二。先明德相。后显立名。初中又三。初总标。次别释。后总结。此初也。谓此相大一切功德即于体大自性之上本来具足非新起。故名性功德。如水八德不离水故</p>
<p>论。所谓自体至自在义故　述曰。此别释也。文中六句显六德相。初显本觉照明之义。次明显照诸法之义。次明显照无倒之义。次明显照无倒之义。次明性离惑染之义。次显净德圆满之义。后显性德无迁之义。即由前前而有后后。以后后句显前前义</p>
<p>论。具足如是至不思议佛法　述曰。此总结也。性德尘沙皆即真体故云不离。无始相续故云不断。共同一味故云不异。德义深广名不思议。皆是觉法故名佛法</p>
<p>论。乃至满足至如来法身　述曰。已显德相。次显立名。举广就略故云乃至。显具众德故云满足。更无所念云无所少。能摄果地如来万德名如来藏。果德相显为万德依故名法身</p>
<p>论。问曰上说至种种功德　述曰。上来正明性功德义。次下问答重显。于中有二。初问。后答。此初也。谓执真体定离诸相故疑有此功德相也</p>
<p>论。答曰至是故无二　述曰。下答有二。初明差别而无二。后显无二而差别。此初也。文中三节。初显众德。虽复广多同一味。如次释所以。以无分别能取之心。又离分别所取之相。由无二取故同一味。下句总结。由同一味真如性故。是故前言无有二也</p>
<p>论。复以何义至生灭相示　述曰。下显无二而差别。于中有二。先略。后广。此初也。文中四句。上半疑词。既其不二以何说别。下半释遣。以依生灭恒沙染法返此表示真德差别。且举染本但言业识。据实通对一切染也</p>
<p>论。此云何示　述曰。次下广释。于中有二。先问。后显。此问对染所示义也</p>
<p>论。以一切法至实无于念　述曰。下答有三。初举所迷之理。次对染以显德。后结后以释名。此初也。以一切法即心真如真非妄故。一切诸法实无念也</p>
<p>论。而有妄心至光明义故　述曰。次下对染显德。于中有二。先明对染别显德相。后明对染显具众德。初中显前六种德义即分为六。此初本觉智明义也。谓诸妄心不觉起念见诸境。故总说无明心性不起。是故即说智慧光明</p>
<p>论曰。若心起见至法界义故　述曰。此即显照诸法义也。若心起于妄见染者。有所见故有所不见。心性无此诸妄见。故即说显照诸法义也</p>
<p>论。若心有动非真识知　述曰。此即对明显照无例义也。此中应言若心有动。非真识知。心性无动明是真实识知义故。以文略故。谓若心起九种妄动。非真识知。心性无动即说心性真识义故</p>
<p>论。无有自性　述曰。此即对明。性离惑染义。此亦文略。若具应言。若心有动。无有自性。心性无动。即是自性清净心义故。谓诸动念皆无自性。清净心义也</p>
<p>论。非常非乐非我非净　述曰。此即对显净德圆备义。此中应言。若心有动。非常乐等。心性无动。即是常乐我净义故。若心有动。轮六趣故非常。是行苦故非乐。惑所使故非我性。是染故非净。心性不动翻此四种。即是常乐我净义也</p>
<p>论。热恼衰变则不自在　述曰。此则对显性德无迁义。此亦应言。若心有动热恼衰变。则不自在。心性无动。即是清凉不变自在义也。诸惑烧心故名热恼。妄染迁故则名衰变。业果系缚是不自在。心性不动则无此义。故说真如清凉不变自在义也</p>
<p>论。乃至具有至相义示现　述曰。此举诸染显众德相。言乃至者。总举之词。妄遍恒河沙。翻对此故真恒不动。即说真有过于恒河德相表示</p>
<p>论。若有起至如来之藏　述曰。此即第三举德以释名。若心更起外念求之。即第三举德以释名。若心更起外念求之。即是不足故有少也。以心性中净法满足更无所求。云无所念。无所念故是净满足。即此一心德法满故为净法依名为法身。能摄如来清净功德名如来藏</p>
<p>论。复次真如至发大慈悲　述曰。上明体相。下显用大。于中有二。初总明。后别释。总中有二。初对果举因。后牒因显果。初中亦二。初悲。后智。悲中有三。初显起用因。次因悲起行。后因悲立愿。此初也。诸佛如来本因地者。此明能起用大之人。即初发心凡夫人也。依因此人发用大故。发大慈悲者。此明所起用大之因。大悲发用大故</p>
<p>论。修诸波罗蜜摄化众生　述曰。此因悲立行也。修诸波罗蜜。显六度行。摄化众生。明四摄行。皆为利他而修行也。即以利他而为自利。是故此中二利具足</p>
<p>论。立大誓愿至尽于未来　述曰。此因悲立愿也。尽欲度脱等众生者。广大愿也。亦限劫数等者。长时愿也</p>
<p>论。以取众生至不取众生相　述曰。自下明智。于中有二。初显自他同体之智。后释同体智之所由。此初也。以取众生如己身者。显得摄他同己想也。而亦不取众生相者。不见身外有众生也。由平等智以取众生如己之身故。虽起愿度诸众生。而亦不取众生之相</p>
<p>论。此以何义至真如平等　述曰。此显自他同体所以。此以何义者责其自也。无别所以。谓如实知自他同真无有别体。何见身外别有众生。亦于自身尚不见故</p>
<p>论。以有如是至见本法身　述曰。自下第二牒因显果。于中亦二。初显用体。后明用相。此初也。以有如是大方便智者。牒前显果之因。除灭无明见本法身者。举因所显之果。大方便者。即前所起大悲行愿体正名方。助道名便。智谓自他同真之智。以有如是大悲智故。无明除灭法身了果究竟显现。是故名为见本法身</p>
<p>论。自然而有至遍一切处　述曰。下显用相。于中有二。初明用染广。后明用无相。此初也。自然等者。明用染也。与真等者。显用广也。妙用难测名不思议。用相巨多名种种用。任运起用名自然有。是则依前法身之体不待作意。任运起相难思业用。用依真起。故同真如等遍一切</p>
<p>论。又亦无明有至故说为用　述曰。此明用无相也。又亦无有用可后者。此标无相也。何以故者。责无相义。佛具三身秉现诸相。如何乃言无用相耶。下答意云。若废机感。如来唯是妙理本智最胜实义。更无应化生灭等相。但随缘用。用即无用。用即无用。如水即波。即用常寂。故云。诸佛唯是法身离施作等。虽真理妙智本来常湛。随机感而应益用无边。即寂常用。故云但随众生得益说为用等</p>
<p>论。此用有二种　述曰。次下别显。于中有二。初标。后释。此初也</p>
<p>论。云何为二至不能尽智故　述曰。下释有二。初正显用相。后问答释疑。前中亦二。初直显用相。后重牒分别。前中又二。先明应身。后报身。此初也。凡夫二乘起心分别而见佛者。依于分别事识见也。此识不知诸境唯心。执有外境。凡夫二乘未离此识而见佛身。依此粗识分别佛身。但见应身粗色之相。不见报身微妙色相。是故风小心所见者名为应身。以不知下释见粗。所以所见佛相皆是梨耶转识所现。谓由事识厌苦忻灭。愿求见佛熏习力故。即依转识所有现识而现佛身净胜境界。此人不知转识现佛。谓佛外从兜天来。不达色即举体是心无有分齐。执色离心而取佛身分齐。但有丈六色相。以不能知分齐之色即无分齐。是故名为不尽知也</p>
<p>论。二者依于至名为报身　述曰。下显报身。于中有三。初约识举人。明其所见。次正显依心二报之相。后显果因释显报名。此初也。十解已上诸菩萨等依于业识发能见智。即依此智见佛报身。故说依于业识见也。非谓业识即是能见。此识微细未能见故</p>
<p>论。身有无量色至无量好　述曰。下显报相。于中有二。初正报。后依报。此初也。身无分齐云无量色有。依色有相。相亦无量。依相有好。好亦无尽相以表德。令人敬德而念佛。好为严身。令人爱乐而亲近。故说佛身有相好等</p>
<p>论。所住依果至不毁不失　述曰。此显依报。言依果者。即所依土。能依正报无有边故。所住依果有无量。池台楼观七珍百宝。若人若物种种庄严不同。化土分齐之色随所乐现。即无有边。皆遍法界互融无碍。故无究尽离分齐相。随其业行所感何相而所应者即皆常住。故非如非出三灾毁坏恶人损失</p>
<p>论。如是功德至说为报身　述曰。此续果由因释报名也。如是依正功德报相无障无碍。不思议事皆因六度深行之熏。及由本觉不思议熏内外二因之所成就。乐相圆备故得报名</p>
<p>论。复次凡夫所见至说为应身　述曰。次下第二重牒分别。于中有二。先应。后报。此初也。前明报身。通依凡小所见而说。今欲简凡异小。所见重显应身。二乘见佛是圣人身。凡夫见者六道各异。皆非出世相同苦谛。是故名为非受乐相。果不称因。说之为应</p>
<p>论。又初发意至法身位故　述曰。下显报身。于中有二。先明地前所见。后显地上所见。此初也。前明报身通地前后所见而说。今欲简比异于证故重明报身。十解已上依比观门见真如理。故言深信真如理也。以非亲证是相似觉。言少分见。以见真如异凡小。故知色相等元来去等。以依比观而得深解。未入法身证真位故。而此菩萨由分别也</p>
<p>论。若得心至递相见故　述曰。此显地上所见也。若得净心所见微妙用转胜者。此明见胜。用相过前而于地地用亦转增。故云转胜。乃至菩萨究竟者。此明见极。尽地菩萨见佛报身相。身相极名见究竟。金刚后心离于业相更则不见。故离业识则无见相。所依既无能依无。故谓离业识即名诸佛。诸佛唯是真如法身无有彼此色相可见。故离业识无见相也</p>
<p>论。问曰至能现色相　述曰。上显用相。次下释疑。于中问答。此问也。若谓法身无色相者。云何能现报化色相</p>
<p>论。答曰至能现于色　述曰。下答有二。先释法身能现。后释所现之色。前中亦二。先总举。后别成。此初也。谓此法身即是报化色家之体。故能现色。若非色体。不名法身。色德名法。自体名身。是故法身名为色体</p>
<p>论。所谓从本至遍一切处　述曰。此别成也。从本已来色心不二者。总标所现色不异心。谓从因至据本而言色心不二。既因中色以心为体。故报化色不异真心。以色性即智等者。明色即心。显前不二。以彼报化色之本性即是本觉心智性故。而彼报化举体是智。色相都尽。但云智身。以智性即色等者。明心即色。显前不二。以心智性即是报化色体性故。说名法身。报化色法依心体故。遍于一切色相之处</p>
<p>论。所现云色至而不相防　述曰。下释法身所现之色。于中有二。初明所现无碍。后所现难思。此初也。先分齐者。此标无碍。以其法身无碍常遍故。所现色无断无限。随心已下显无碍相。谓随十方诸菩萨心能不无量胜妙报身无量庄严净妙土相。各随十地所见不同。皆无分齐而不相防者。显无碍义。虽其所见皆遍法界。各差别相互不相妨</p>
<p>论。此非心识至自在用义故　述曰。此名所现难思通外难也。谓外难云。凡言色者质碍为体分齐为相相妨为用。如何各别皆无分齐不相防耶。故此答云。非心识等</p>
<p>论。复次显示至色之与心　述曰。上显法义别释真如及生灭门显非一义竟。自下第二。二门相对。会于入空显不异义。于中有三。谓标释结。此初也。将显会相入空义故。故言显示从生灭门入真如门。云何显示推求五阴色之与心。色蕴名色。四蕴名心。推此五阴离真无体。故从生灭即入真也</p>
<p>论。六尘境界毕竟无念　述曰。下释有二。先观色法。次观心法。初也。谓彼六度有无对色。皆从心起。毕竟无体。离心之外无可念相。故言六尘毕竟无念</p>
<p>论。以心无形相至终不可得　述曰。下显观心。于中有三。谓法喻合。此初也。六尘色法多现有像尚不可得。况心无形像而可得耶。由无形故即无住处。无住处故即无所有。故言十方求之终不可得</p>
<p>论。如人迷故至方实不转　述曰。此举喻也</p>
<p>论。众生亦尔至心实不动　述曰。此法合也。推求动念已灭未生中无所住。无所住故则无有起。故知心性实不动也</p>
<p>论。若能观察至入真如门故　述曰。此后总结。即得随顺是显信位。若能观察得方便观入真如者。若至初地得正观也</p>
<p>论。对治耶执者至则无耶执　述曰。上来已明显示正义。次下第二对治邪执。于中有二。初就本总标。后显别明除障。此初也。谓依分别我见之上起于分别迷教邪执。既依我见起于邪执故。离我见邪执即亡。根断枝亡。理恒教故</p>
<p>论。是我见有二种至人我见　述曰。次下第二别明除障。于中有二。初对治离。后究竟离。初中有二。初标数别名。后别辨其相。此初也。计有总相宰主之者名人我见。计一切法各有实体名法我见。然此二见各有二种。任运起者名为俱生。邪思起者名为分别。今此所说分别起者。皆迷正教而生起故</p>
<p>论。人我见者至说有五种　述曰。次下辨相。于中有二。初明人我。后明法我见。初中亦二。初总标。后别释。此初也。然此人我唯佛法内学大乘人凡夫所起。是故下文皆举迷。于大乘教起故。依凡夫说五我见</p>
<p>论。云何为五至犹如虚空　述曰。次下别释。别释五见。即分为五。一一文中皆有三义。初明起执之由。次正明执相。后显对治。此初我见云中起执之由也。此般若等经文为破执相好身为真佛者。故说法身寂寞无相如虚空也</p>
<p>论。以不知至是如来法　述曰。此正明执相也。谓诸凡愚不了教意。则谓虚空是佛法体。是则以喻而为法也</p>
<p>论。云何对治至体无不实　述曰。下明对治。于中有二。初明虚空非常遍有。后显法身非有遍常。前中亦三。初立。次释。后结。此初也。明虚空相是妄法者。此明情有。闻说空名随分别有虚空相故。体无不实者。此显理无。如彼空花据情虽有据理无故</p>
<p>论。以对色故有至虚空之相　述曰。此释也。以对碍色故。于无碍明闇之处说有虚空。然此无碍明闇之相是空界色眼可见相。牵起念念生灭心耳。以一切色法下。显理无也。本以对色而立虚空。色体尚无。宁有空寂相</p>
<p>论。所谓一切至境界灭　述曰。此体也。一切境界唯心妄有者。此明情有。若心已下后显理无。既一切法妄情则有。据理皆无。故知虚空非常遍有</p>
<p>论。唯一真心至虚空相故　述曰。此显法身非有遍常。唯一真心无所不遍等者。辨法同喻。以佛法身唯一真心无所不遍。无不遍者。是显如来智性广大究竟之义。如虚空义故喻虚空相者。简法异喻。非谓如彼情有理无妄虚空相</p>
<p>论。二者问修至离一切相　述曰。第二我见之中初明起执之由也。即大品等诸缘若经。为破取着生死涅槃妄生。分别而欣。厌者故。说诸法毕竟皆空。即从本来无自性故离一切相。名之空耳</p>
<p>论。以不知至唯是其空　述曰。此正明执相也。以不知为破着故。即如言执真如涅槃性功德相毕竟断无</p>
<p>论。云何对治至性功德故　述曰。此显对治也。真如法身自体不空者。正明不空对治空执。具足无量性功德者。此释不空所以义也</p>
<p>论。三者至功德之法　述曰。第三我见之中初明起执之由也。此文为破着空众生。说如来藏具体相用</p>
<p>论。以不解故至自相差别　述曰。此正明执相也。色谓相好。心谓相好。心谓力等。彼初心者执此为实。闻如来藏备功德法。不解约真性德而说无差别相。谓有如前自体差别色心功德</p>
<p>论。云何对治至说差别故　述曰。此显对治也。唯依真如义说故者。二之不二。所言体备功德法者。唯依真如性德义说。非谓有前色心之法。因生灭义等者。不二之二。何故乃说差别功德。谓对生灭差别染义示现说其差别功德。非谓性德有其差别</p>
<p>论。四者至不离真如　述曰。此第四我见之中初明起执之由也。此文为破执生死染法离真有体者故。说真如随缘之义。生死染法依藏有者。显如来藏作缘生义。一切诸法不离真者。显缘生法无别体义</p>
<p>论。以不解故至生死等法　述曰。此正明执相也。不解真如随缘义故。谓如来藏体若无染何能生染为染所依。故知体具世间染法</p>
<p>论。云何对治至相应故　述曰。下显对治。于中有二。初顺遣情疑。后返破愚执。此初也。以如来藏从本等者。此明净德妙有。过恒沙等烦恼等者。此明妄染理无。从无始世来等者。此显妄不入真。故如来藏不相应也</p>
<p>论。若如来藏至无是处故　述曰。此返破也。谓诸圣者证会此时既离妄染故。如来藏体无妄也</p>
<p>论。五者至故得涅槃　述曰。此第五我见之中初明起执之由也。如来藏性为诸法依。由此便有生死涅槃</p>
<p>论。以不解故至还作众生　述曰。此正明执相也。谓闻依藏有生死故。则谓真先而其妄后。故起众生有始之见。以见始下。复于涅槃起终见也。既如来藏本无惑处。而起诸染得有众生。纵离惑染。所得涅槃何不终尽作众生邪。由此劫成前始见也</p>
<p>论。云何对治至外道经说　述曰。下显对治。于中有二。初明无始。后显无终。此初也。以如来藏无前际等者。正明无始有如来藏即有无明。所依藏性既无前际。能依生死何有始耶。无明相者。即生死也。若说已下显始见。至如彼数论外道经说。从冥生觉。初作众生。劫归冥性。名得涅槃。从冥生觉。还有众生</p>
<p>论。又如来藏至无后际故　述曰。此显无终也。谓如来藏无后际故。诸如来智证之相应所得涅槃与藏相应而无后际。即真体故</p>
<p>论。法我见者至说人无我　述曰。下显法我见。于中亦三。此初明起执之由也。虽此法相亦空无我。二乘根钝且未堪闻。为引彼人令入圣道。是故但说人无我理</p>
<p>论。以说不究竟至妄取涅槃　述曰。此正明执相也。由其显蕴体亦空。说未了故。彼二乘者未亡法执。见有五阴生灭实法故。怖生死妄取涅槃</p>
<p>论。云何对治至本来涅槃故　述曰。此显对治也。以彼五阴本无自性。何有生灭　即无生灭。本自涅槃。何有实法。妄生欣厌</p>
<p>论。复次究竟至自相可说　述曰。次下第二显究竟离。于中有二。初约法明能作。后会相释伏疑。前中亦二。初约法总显。后举广类求。此初也。前明伏道。伏除邪执名为对治。今明断道。永离妄执名究竟离。总举执缘显无自性所执无故能执不生。心无所依自然解脱故言究竟离妄执等</p>
<p>论。是一切至不可说相　述曰。此举广类求也。是前染净相待假故。一切诸法本无自性。非由悟后方便生。然故言是故从本来等。二取无故非色非心。心无染净。非识进无起尽。非有非无。由是毕竟不可说相</p>
<p>论。而有言说至入实智故　述曰。此会释伏疑也。而有言说等者。此正会伏疑。圣既了法不可说相。应无所说。而有说者。假言引而令悟。其旨不在言也。其旨趣者等者。辨定圣意。意存归真。不欲寻名滞言说相也。以念一切法等者。返以释成。以若寻名便起于念。则心生灭不称平等者。等真实智故</p>
<p>论。分别发趣至趣向义故　述曰。上来已明对治邪执。次下第三发趣道相。于中有二。初标意显名。后别开分别。此初也。取证道者。即是真如。此是佛智所证道故。趣向义者。释其道名。此所证理是诸菩萨所趣向义故名为道。欲明菩萨发心修行趣向诸佛取证之道故。名分别发趣道相</p>
<p>论。略说发心至证发心　述曰。次下别开。于中有二。初标数列名。后别开分别。此初也。信成就发心者。谓于十信终满位中信心成就。能发三种决定信心住十住故。解行发心者。谓十行位。能解法空顺行六度解行纯熟发回心住十向故。证发心者。位在初地乃至十地。依前二种相似发心证得真如发真心故</p>
<p>论。信成就发心至堪能发心　述曰。次下辨相。辨上三名。即分为三。初中亦三。一明信心成就之行。二显分成发心之相。三彰发心取得利益。初中又二。初问后答。此初也。文中四句。总为三。问依何等人者问能修。何等行者问所修行。得信成就堪能发心者。问行成已堪为发何心</p>
<p>论。所谓依不定聚众生　述曰。下答有二。初正答前问。后举劣显胜。前中亦二。先别答。三问。后结成入位。前答三问。即分为三。此显修人。答初问也。分别三聚乃有四门。今者唯就约位分别。十住已上名正定聚。住圣种故。未入十信名邪定聚。背正因故。中间十信名不定聚。行进退故。今依此人明所修行。故言依不定聚众生也</p>
<p>论。有熏习至修行信心　述曰。此显修行。答第二问。有熏习善根力者。此辨行因。谓有本觉内熏因力。善友闻熏为外缘力。必依前世修善根力。信业果报等者。次显所行。由前熏习善根力故。能信果报起二善根。起十善者。世间善也。厌生死等者。出世善根也。得值诸佛等者。此明行胜。谓约缘修习十种信心行也</p>
<p>论。经一万劫至能自发心　述曰。此明信成。答第三问。经一万劫信心成就者。此约时满显行成也。即是信位上品满人。于十千劫修十信心。而其信心方成就故。诸佛菩萨教发心者。此约胜缘明所发心也。谓依胜缘发三心故。唯十住论有七发心者。前三是此决定发心。诸佛菩萨教发心者。教念真如发惠心也。以大悲故自发心者。愍众生苦发悲心也。以护法故自发心者。守护善法发深心也</p>
<p>论。如是信心至正因相应　述曰。上答前问。此能成入位也。是十千劫信成就故得发三心。至初住位名入正定聚。大涅槃离生死耶名正种姓菩萨。取一趣之必尔名定。众多摄为一类名聚。当所成觉名白如来。习性当治名住种中正因相应释当治义内熏佛性名曰正因。修行契假故曰相应。由与得佛正因相应。是故得住如来种也</p>
<p>论。若有众生至若进若退　述曰。次下第二举劣显胜。于中有二。初内熏力微。后外缘力劣。此初也。内熏力微。即是信位初心入也。善根微劣等者。总明障重。创修善行名为微少。久惑未制名为深厚。虽值于佛等者。别显住轻。于中别显三种劣心。然起人天种子者。倒种苦因。或起二乘种子者。异求小果。设求大乘根本定者。犹豫大乘即下中上三品人也。此虽遇胜缘发心。善少障深但得浅利</p>
<p>论。或有供养至堕二乘地　述曰。此明外缘力显其信位中心人也。供养诸佛未经万劫者。行时未满。于中遇缘亦有等者。遇缘不胜。见佛色相。不见体故。供养众僧。取仪形故。二乘教发劣劝发故。学他发心。无自性故。如是等发心等者。能成退失。此四皆非悲智之心。不见本性。体不定故。虽皆发心。或便退堕。即十住论后四心也</p>
<p>论。复次至略说有二种　述曰。上明信心成就之行。下显行成发之相。于中有二。初正明发心。后问答释疑。前中有二。初问起标数。后依标显相。此初也</p>
<p>论。云何为三至众生苦故　述曰。此依标显相也。言直心者。无分别义。正念真如无邪念故。即是二利行之本也。言深心者。是意乐义。意乐修行诸善行故。即是自利行之本也。言大悲心者。是普济义。普欲济拔众生苦故。即是利他行之本也。此三即是三菩提心由此。是其发心相耳</p>
<p>论。问曰至诸善之行　述曰。次下释疑。于中问答。此初也。唯许直心疑其后二故发问耳</p>
<p>论。答白至终无得净　述曰。下答有二。初答前问。后重显方便。前中亦二。先喻。后合。此初也</p>
<p>论。如是众生至亦无得净　述曰。下合有三。初正合前文。次显行所以。后善行顺真。此初也</p>
<p>论。以垢无量至以为对治　述曰。此显众生行之所以也。真如之理既遍一切。无明真有垢染义。即验垢遍一切法也。故修众善以为对治</p>
<p>论。若人修行至真如法故　述曰。此显善行顺真也。真如既遍一切法中。亦非一善而能顺。善从真如流。染从无明起。若修善行外违妄染内顺真如。故修善法自归真也</p>
<p>论。略说方便有四种　述曰。次下第二重显方便。于中有二。初标数。后别释。此初也。于中初一显不住道。后三即显三聚净戒。遍包一切顺真方便故。言略说有四种也</p>
<p>论。云何为四至性无住故　述曰。次下别释。别释四种。即分为四。此初显不住道也。行根本方便者。列其名也。谓依真如修不住行。与后三行作根本故。此行顺真名为方便。观一切等者。次显其相。自性无生者。所观境空离妄见者。能观心空。心境既空。何所乐着。故能生智。不住生死。业果不失。众生不悟。深可生悲。为救济故不住涅槃。以随顺等者。显修行意释方便也。以此法性无性无住故。修此行而为随顺之方便也</p>
<p>论。二者能止至离诸过故　述曰。此即显其摄律仪戒离一切恶。能止方便者。列其名也。谓由惭愧能止恶法随顺真如。是故能止即方便也。惭愧等者。次显其相。于中则显二种。止一切恶法者。未生恶法令不生。不令增长者。已生恶法令除断。以随顺等者。释其修意显方便名也。以顺法性离过义故。故说能止为方便也</p>
<p>论。三者发起至离痴慢故　述曰。此显摄善法戒修一切善。发起等者。初列名也。谓由勤故发起善根。复由勤故善根增长。即是顺真如之方便也。谓勤供养礼拜等者。未生善法令发生。由信增长生诸善故。又为佛僧力等者。已生善法令增长。消障不退由善增故。随顺等者。释方便名。发起善根生福智故。故顺离痴。善根增长灭业障故。故顺离障。故起善根以为顺真之方便也</p>
<p>论。四者大愿至究竟寂灭故　述曰。此显摄众生戒。大愿等者。列其名也弘誓普周故名大愿。愿心无异故名平等。愿行顺真故名方便。所谓已下次显其相。于中即显三种愿相。发愿等者。长时愿也。化度等者。广大愿也。皆会等者。第一愿也。下释所以显方便名。随顺等者。长时所以。法性等者。广大所由。不念等者。第一所谓。或是第四不颠倒愿</p>
<p>论。菩萨发是至见于法身　述曰。上显行成发心之相。次下第三障其发心所得利益。于中有四。一显胜德。二明微过。三通权教。四叹实行。初中又二。初明自利功德。后显利他功德。此初也。发是心者。即发如前三种心也。由其直心正念真如深心悲心助显真故。真性似显故。名少分见法身也</p>
<p>论。以见法身至入于涅槃　述曰。此显利他德也。随本发心利众生愿。能现八相权作佛身。八相成道作众生事</p>
<p>论。然是菩萨至未能决断　述曰。次明微过于中有二。先异地上。后异凡愚。此初也。然是菩萨以未亲证真法身故未名法身。以其等者释异所以。以未能得无漏智故。无始及即依于二障所起漏业未能除也</p>
<p>论。随其所生至自在力故　述曰。此异凡愚也。虽由未断诸过漏故。失念起恶能招苦果。暂随所生微苦相应。而亦非被恶业所系。以有悲智所起大愿自在之力所住持故</p>
<p>论。修多罗中至勇猛故　述曰。此会通权教也。如本业经说七住前名退。退者非其实退。为彼十信初学之人未入十住正定位中而懈怠者。如来怖之令发勇猛故。说六住退入凡夫。而实入住即不退也</p>
<p>论。又是菩萨至自涅槃故　述曰。此难其实行也。一发心后离怯等者。于下不堕了人法空。何有怯弱。进成实行不堕二乘。若闻等者。于上不怯。得涅槃者。即成佛也。信知已下总释所以。既知诸法本来涅槃。岂同二乘厌苦欣灭</p>
<p>论。解行发心者当知转胜。述曰。次下第二解行发心。于中有二。初显解业所得发心。后显发心所行解行。初中有二。初总标欲胜。后显其胜相。此初也。解谓十解。行谓十行。苦心谓即入十向住前。但依信而起于行。令此依解而起于行。即转信心为胜解性故名转胜</p>
<p>论。以是菩萨至所修离相　述曰。此显胜相也。以是菩萨等者。此明时胜。谓彼初劫有三时分。十住行向居初中。后令此发心在后时中。故言初劫将欲满也。于真如法深解等者。此明解胜超前正念真如之位。异信位故之深。异证德故云解。得此深故云现前。所修离相者。此显行胜。由于真如得深解。故凡所修行皆离相也</p>
<p>论。以知法性至般若波罗蜜　述曰。此明发心所信解行也。文中别显无相六度。一一文中显解行别。以知法性无贪等者。此显解也。圣证法性无贪着故。故知法性无贪等也。以悭贪等垢障乖真而施戒等契会真理。是故行檀等行也。此六皆能至胜彼岸。故皆名为波罗蜜也</p>
<p>论。证发心者至究竟地　述曰。次下第三明证发心。于中有三。初明发心体。次显发心相。后显成满德。初中又三。初标证位。次辨证体。后明证用。此初也。所言证者。体会为义。心本无明起念。始从初地至第十地。渐断无明体。会心源发真智。故名证发心</p>
<p>论。证何境界至名为法身　述曰。此辨证体也。证何境界谓真如者。此举所证之法也。以依转识为境界等者。此释外疑难也。既说体会名证。真如于中则无能所差别。而乃说真为境界者。以依证智同时转相能取境界故。说真为境。欲显菩萨虽证真如非能净故假说转识。而实证者。体会真如理智无别。何有境界。唯真如智名法身者。结明非境。谓证菩萨名为法身。法身唯是如净智。既彼理智无有别体。是故真如境界也</p>
<p>论。是菩萨至不依文字　述曰。下显证用。于中显有四种德用。一摄法上首德。二随根延促德。三实行不殊德。四应机殊用德。此初也。是菩萨等者。此明请法。一念作意能至十方故。法唯为开导等者。显其请意。唯为开导无闻众生故。不依文字者。显为他意。法出自心非依言解故</p>
<p>论。或示超地至不可思议　述曰。此随根延促德。文中三义。谓促延结。文易可知</p>
<p>论。而实菩萨至阿僧祇劫故　述曰。此实行不殊德也。而实菩萨种姓根等义。一种姓等。皆入菩萨种姓位故。二诸根等。上中下根皆上根故。三发心等。发真心等皆无别故。四所证等。皆证真如根本理故。以一切菩萨等者。后约时释成。从初正信至于初地。初僧祇劫。初地乃至七地满心。二僧祇。满八地乃至十地终心。三僧祇。劫既皆三祇。故无超也</p>
<p>论。但随众生至亦有差别　述曰。此应机殊用德也。种姓发心根证虽等。而其所行示现差别。众生不同怯懈贪等。世界不同诸佛出事。根有上中下。乐欲速中钝。种有劣中胜。于所见闻皆有异。故菩萨是行不可同也</p>
<p>论。又是菩萨至微细之相　述曰。次下第二显发心相。于中有二。初显细标数。后列名释相。此初也。显此发心胜于前住。难测知故言微细相</p>
<p>论。云何为三至起灭故　述曰。此列名释相也。谓根本智名为真如。体会真心体会真如无分别故。谓后得智本名方便。心妙修遍善巧化生故。阿黎耶识名业识心。二智起时必依此故。此实非是发心之相。欲显菩萨虽得二智犹有微细生灭之累不同佛地纯净之德。是故摄在发心相耳</p>
<p>论。又是菩萨至最高大身　述曰。第三显成满德。于中有二。初正叹胜德。后问答释疑。初中有二。初显位满。后明德满。此初也。又是菩萨等者。因位穷也。福德智慧皆圆满故。是故名为功德成满。于色究竟处者。果位成也。将欲成大法主。是故不现最高大身。此即成就他受用。佛在色究竟而成佛也</p>
<p>论。谓以一念至利益众生　述曰。此显德满也。文中二义。初显自利德。谓以一念相应惠者。是无间道。以一刹那无明尽故。名一切种智。是解脱道。解脱道中种智圆故。自然已下显利他德。既成果德显种智体。由此便能不待功用思议而起利益事故</p>
<p>论。问曰至名一切种智　述曰。次下释疑。有二问答。初显智体断无明成。后显智用而能普益。初中有二。初问。后答。此初也。虚空无边等者。举境难知以申难本。若无明断者。显无能了启所疑。谓无明者心相依处。心想乃是智慧依处。若无明断则无心想。心想无故智慧亦无。云何遍知无边之境。言无明断成种智耶</p>
<p>论。答曰至离于想念　述曰。下答有三。初依心立理。次举非显失。后举是彰德。此初也。一切境界虽复无边。据本如来皆自心变无别境界。是所想念由诸境界不生心故。心若离念。契证心源。即心之境何不能了</p>
<p>论。以众生至故不能了　述曰。此举非显失也。以众生妄见等者。此明妄见有限之境。以妄起想念等者。此显不见所由。即明由有妄所见故有所不见</p>
<p>论。诸佛如来至名一切种智　述曰。此举是彰德也。文中二义。初显智体能照诸法。由无妄见无所见故无所不见。故言诸佛离于见相无不遍也。佛心离妄归一心源。始觉同本名心真实。然此本觉为妄法体。故云即是诸法性也。既此本觉为诸法体。妄是本觉佛之相。相现于体。体照其相。有何难了而不能知。故言自体显照妄法。有大智用等者。后显智用能广利益。以同体智大力用故。起缘方便摄化众生。既灭无明显种智体起种智用。由是义故断灭无明名为种智</p>
<p>论。又问曰至多不能见　述曰。下显智用能普利益。于中问答。此问也。即由前说有大智用能普益生故为此问</p>
<p>论。答曰至法身不现故　述曰。此答也。诸佛如来等者。初举法也。法身平等遍一切处者。平等遍在众生心故。无有作意故。说自然者。能无功用起作用故。但依众生心现者。依厌求一随其胜劣即现报化粗细用故。众生心者如镜等者。次举喻也。如是已下后法合也。心有垢者。谓有染着生死过患而无厌求见佛之机名为有垢。法身不现者。法身遍在众生心中而不能现报化用也。非有烦恼垢故不现。以善星等烦恼心中亦见佛故</p>
<p>论。已说解释分次说修行信心分　述曰。次明第四修行信心分。于中有二。初结前起后。后正显修行信心。此初也。上显大乘明解释分。今明起信故次应说修行信心</p>
<p>论。是中依未入至修行信心　述曰。次下正显。于中有三。初就人标意。次约法广辨。后防退方便。此初也。所言未入正定众生者。亦是大乘不定聚人。然不定聚有胜有劣。胜者乘进。劣者可退。前信成就发心之相。为彼胜人信满者说令发三心住正定位。今此修行信心者为彼劣人可退。同前发心住正定位。所为虽别趣是同</p>
<p>论。何等心云何修行　述曰。次下第二约法广辨。于中有二。先发二问。后还两答。此初也</p>
<p>论。略说信心有四种　述曰。下答有二。先答信心。后明修行。中有二。初标。后释。此初</p>
<p>论。云何为四至真如法故　述曰。下释四信。即分为四。此初信有得佛因也。真如既是诸佛所师。众行之源故云根本。乐念观察故名为信。是后三信根本故故初明也</p>
<p>论。二者信佛至一切智故　述曰。此信由因所得之果。果因成故次明也</p>
<p>论。三者信法至波罗蜜故　述曰。此即信有得佛之行。佛依法成故次明也。教理行果四法之中。前明理果此信行也。必信由教方信此三故。于此中亦显信教</p>
<p>论。四者信僧至如实行故　述曰。此即信有起行之人。法籍人弘故次明也</p>
<p>论。修行有五门能成此信　述曰。下答修行。于中有三。初举数标意。次依数列名。后依名别解。此初也。前虽学起四不德信。若无行成则信不坚不坚之信遇缘便退。故修五行以成四信</p>
<p>论。云何为五至五者止观门　述曰。此依数列名也。以诸菩萨定惠变修止观齐运。二不相离故合二度为第五门</p>
<p>论。云何修行至向菩提故　述曰。次下第二种门别释。于中有二。初略明前四。后广释止观。前中又二。初别明四行。后总明深障。别中显其四种修行。即分为四。此初也。文中初则别明三种施相为修正因。不应已下总劝所修。离于僻执而求正果。三种施相如文可见</p>
<p>论。云何修行至妄起至罪故　述曰。此中即显三种戒相。所谓不盗等者。此依在家显摄律仪戒。遮在家人多造恶故。若出家者等者。此依出家明摄善法戒。已离诸恶劝进善故。当护已下。亦依出家显摄众生戒。不令他恶是悲护故</p>
<p>论。云何修行至苦乐等法故　述曰。此中则显二种忍相。应忍他恼。不怀报者。耐怨害忍。亦当忍于利衰等者。安受苦忍。荣润名利。侵损名衰。过诬名毁。越赞名誉。委欲为称。实责名讥。逼迫名苦。适意名乐。此违顺境名为八风。能动行人妄生喜怒。若住平等谛察真如。纵遇他恼无怀报心。虽遇八风其心不动。既由谛察二忍方成。是故亦显有三忍也</p>
<p>论。云何修行至速离众苦　述曰。此中即显三种精进。于诸善事不退等者。被甲精进。如世被甲无退屈故。当念过去久远等者。摄善精进。念昔虚苦令勤善故。自利利他速离苦者。利乐精进。欲脱他苦自精进故</p>
<p>论。复次若人至众多障碍　述曰。次下第二除障方便。于中有二。先障。后治。此初也。先世多有重罪等者。此举内因之业障也。魔鬼病苦所恼乱者。感外缘恼之报障也。世间事务所牵缠者。此显所起烦恼障也</p>
<p>论。是故应当至善根增长故　述曰。此明治障法也。是故应当礼拜等。此即总明除障方便。如人负债依附于王。则于债主无如之何。如是行人礼拜诸佛。诸佛所护能脱诸障。忏悔等者。即显别除四障之法。诸恶业障忏悔除。谤正法障劝请除灭。嫉妒他胜随喜对治。乐着三有回向对治。常不休废得免诸障等者。此结前方便免障生善也</p>
<p>论。云何修行止观门　述曰。下明止观。于中有二。初问。后释相。此初也</p>
<p>论。所言止者至观义故　述曰。次下释相。文中有二。初略明。后广显。略中亦二。先举别修以明随顺。后举双运释随顺义。此初也。谓止一切境界相者。由先分别作诸外尘。今以觉惠唯识道理破外尘相境。相既止。无所分别。故名止。分别因缘生灭相者。先由修止其心沉没。今觉惠观察因缘生灭之相发生妙智故为观。随顺奢魔他观义等者。梵云奢魔他。此翻止。毗钵舍那此译为观。译此论者为方便及正止观故。于此中加此随顺奢摩他等。谓于方便而存梵言。于正止观而为华语。即正止观名之为观。双运之时是正观故。若此文中。皆就华言。应言随顺止观义。随顺观观义。谓方便时止诸尘相是能随顺正观之止。故言随顺止观义也。又能分别因缘相故。能顺正观之观故。言随顺观观义也</p>
<p>论。云何随顺至双现前故　述曰。此显双运释随顺义。以此二义渐习等者。显能随顺之方便也。不相舍离双现前者。明所随顺之正观也。即止时观即观时止。止观齐均名不相离等也</p>
<p>论。若修止者端坐正意　述曰。次下第二广明止观。于中有二。先明别修。后显双运。别中有三。先止。后观。止中有五。一修止方法。二显止胜能。三辨止魔事。四简止真伪。五欲止劝修。初中有二。初明胜人能入。后显障者不能前中亦二。初托静息心修止方便。后止成得定除障不退。前中又二。初明修止次第。此初也。住静处者。修止缘也。具而言之。应有五缘。闲居静处。持戒清净。衣食具足。得善知识。息诸缘务。今略举初云住静处。言端坐者。是显调身。身若却倚。或复低屈。及今傍侧。既生懈慢。复引昏沉。故端其身结加趺坐。言正意者。是显调心。末世行人正愿者少邪求者多。苟求名利现寂静仪。心既不止。无由得定。离此耶求故云正意。欲令其心与理相应。自度度他至无上道。名调心也</p>
<p>论。不依气息至见闻觉知　述曰。自下第二修止次第。于中有二。初约坐修止。后余亦起。前中亦三。先离倒境心。后除失念。此初也。言气息者观境。言形色者即骨琐等青黄赤白四种相也。空地水等五一切处皆是事空所缘境界。见闻觉知是识一切处。通前即显十一切处。于此诸境推求了达知唯自心不复托缘。故言不依</p>
<p>论。一切诸想至念念不灭　述曰。此离倒心也。一切诸想随念皆除者。此除分别内心想也。前虽令离取倒境相。若存内心亦是妄倒。是故内心一切分别随起想念皆除遣也。亦遣除想者。此遣能之妄想也。前令离念说想皆除。非谓有于能除之想。除想若存亦非离相。是故亦遣能除想也。以一切下释其亦遣能所以。以一切法本无所想无有念念生灭体故。所除之想既不可得。岂更得存能除想也</p>
<p>论。亦不得随心至以心除心　述曰。次下第三除失念心。于中有二。初举非想制。后示除方便。此初也。不得随心外念境者。此令不起外失念相。谓修止者常须作意。岂唯离于倒境。倒心亦不住心失念外境。后以心除心者。此令不起内失念相。前心失念。念着境时既舍于境。后心失念。念着内心。即以止心除心也</p>
<p>论。心若驰散至住于正念　述曰。次下示除正念方便。于中有二。初令住正念。后示正念相。此初也。前虽制言不得失念。若时失念如何摄持。故此示令摄住正念。此正念者即无念也。若不起念自不驰散。故言心散即当摄来。非谓以心摄驰散心。以心摄心心不息故。至此无念不散之位名住正念。无别可住。若有所住名邪念故</p>
<p>论。是正念者至念念不可得　述曰。此示正念相也。谓离所取能取二相心无所得契证真如。是正念相。当知唯心无外境者。此显正念离所取相也。即复此心亦无等者。此显正念离能取相。离二取相都无所念契证心源。名得住也</p>
<p>论。若从坐起至随顺观察　述曰。此显余仪亦修止也。非直坐时。常修此止。余威仪中常思方便。顺于法性不动道理</p>
<p>论。久习淳熟至速成不退　述曰。此即胜人能入之中成得定除障不退。久习淳熟其心得住等者。此明止成入证。深伏烦恼信心等者。此显得定入位。文易可知。无烦更解</p>
<p>论。唯除疑惑至所不能入　述曰。前来已显能入之人。显障者所不能入。此中即举七种障人。一疑惑者。凡愚之人怀犹豫故。二不信者。阐提之人不希望故。三诽谤者。外道之人起邪见故。四重罪者。十恶等人心不净故。五业障者。五逆之人心极恶故。六我慢者。自高之人不屈学故。七解怠者。放逸之人心纵荡故。于此七中随有一者即不能入</p>
<p>论。复次依是至一行三昧　述曰。次下第二修止胜能。于中有二。初显三昧能知真义。后显真如门三昧本。此初也。依是三昧即知等者。初立胜能相者体也。谓一切下次显其义。诸佛法身与众生身释法界字。皆意所知差别法故平等无二释一相字。凡圣同真无二体故。即名已下显立其名。此释知字。能知法一相心者。是即名为一行三昧。一谓真如。是三昧境。行谓行解。是三昧。入此三昧尽知恒沙诸佛法界无差别相</p>
<p>论。当知真如至无量三昧　述曰。此显真如为三昧本。谓此真如是三昧体。三昧乃是真如之用。一切三昧顺真而生故。说真如为三昧本。若人修行真如三昧即能渐生无量。以此正观真如体故</p>
<p>论。或有众生至男女等相　述曰。次下第三辨止魔事。于中有二。先略。后广。略中又二。先障。后治。此初也。所言众生无善根力者。此举障因。谓无增上胜善根力非都无也。则谓已下显能障者。魔谓天魔。性乐生死恐出其境。故障修止。鬼谓堆场鬼。神谓精媚神。由修邪道堕此类中。是故总名外道。鬼神憎嫉行人亦障修止。或于已下举其恼相。如前三类皆能怪变。或现恶形以怖其心。或现美色以迷其意。或现杂相以易所专。故言坐中现恐怖等</p>
<p>论。当念唯心至终不为恼　述曰。此略辨治也。一切诸境尚唯自心。何况坐中境非心也。是故观察唯心之理。恼境自灭不能乱。魔境皆依动念生故。观察唯心非彼知故</p>
<p>论。或现天像至是真涅槃　述曰。次下广辨魔事差别。于中有二。先辨魔事。后显对治。初中显其五对。此即第一所现形声对也。以此现形说法异相或乱行人令失本道。是故皆名为魔障也</p>
<p>论。或令人知之名利之事　述曰。此第二所得通辩对。知宿命等。显得三通。辨等已下显成四辨</p>
<p>论。又令使人至种种牵缠　述曰。此第三所起惑业对也。数嗔喜等是所起惑。舍本行等是造诸业</p>
<p>论。亦能使人至使人爱着　述曰。此第四所得定住对也。得诸三昧少似等者。此所成定。或复令人一日等者。此所住禅</p>
<p>论。或复令人至颜色变异　述曰。此第五所变食色对。文相易知。无烦配释</p>
<p>论。以是义故至是障业障　述曰。上辨魔事。此显对治。行者常应观察等者。此劝观察。不堕邪网。谓诸魔等以如前事网罗行者令堕其中。是故常应智慧观察。必莫令其出离之心却堕邪网。行其颜邪道。当勤正念不取等者。此后示其观察之法。谓有如前邪相现时。但自修习本所修行。都无动念。名勤正念住。正念故发生智慧。了法即心。更何所取。知心即如。何有能着。是故名为不取不着。由不着故业障所起所有邪相无不远离。故言远离是诸业障</p>
<p>论。应知外道至名利恭敬故　述曰。次下第四简止真伪。于中有二。初举外内二定以别邪正。后对理事二定以明真伪。前中又二。初明邪定。后显正定。谓彼外道所得三昧皆不能离分别烦恼。多起诸见。又亦不离俱生烦恼。多生耽着。又亦不伏所知障故。恃定生慢故。云不离见爱我慢心也。由不伏惑而贪名利故。言贪著名利等也</p>
<p>论。真如三昧至渐渐微薄　述曰。此显内定是正也。谓既远离一切相故。真如三昧故。在定中离于心相。离于真相。故言不住见相得相。若在散心。于诸善亦生懈怠。亦不恃定慢诸善品。故言出定亦无懈慢。由定契真损惑种力故。出定时现惑不起。故言烦恼微薄也</p>
<p>论。若诸凡夫至无有是处　述曰。次对理事二定以明真伪。于中有二。初明理定是真。后显事定之伪。此初也。谓诸凡十信人等修行大乘菩萨行者。莫不皆信真如三昧得入十住称姓位中。除此更无能入之道。故云不习无有是处。然如来种有其二种。一者本住。谓众生身本觉真性。即是起如来之种本来有故。二者始起。谓初住上得定信心往如来家当绍佛位。是为佛种即方起故。今此得入如来种者。即是始起如来种也</p>
<p>论。以修世间至外道见故　述曰。此显事定之伪也。何以要由真如三昧方入种姓不退位中故。此答云。以不净观安钵念等诸禅三昧有相可坏皆名世间。由有相故而有四过多起味着。依我见起系属三界与外道共。若为发通而修此者。常须善友教授护念。不尔则起外道见也</p>
<p>论。复次精勤至十种利益　述曰。次下第五示止利益。于中有二。初总标。后别释。此初也</p>
<p>论。云何为十至之所护念　述曰。次下别释。别释十种即分为十。此初也。由修三昧正因相应。得入佛种蒙佛护也</p>
<p>论。二者不为至所能恐怖　述曰。由修三昧正智相应。知境本空知心无念。不为魔等现形恐怖</p>
<p>论。三者不为至之所惑乱　述曰。而外道者。着诸见。修三昧者。见不动。故不为彼所惑乱也</p>
<p>论。四者远离至渐渐微薄　述曰。达境唯心不诽唯识。知心无起不谤真如。由达识如甚深法故。非但不谤不起新业。亦了诸法无有自性。故重罪障渐得薄也</p>
<p>论。五者灭一切疑诸恶觉观　述曰。由此证了唯识真如不生犹豫疑惑之心。况复更生诸恶寻伺</p>
<p>论。六者于如来境信得增长　述曰。谓本始觉名曰如来。修行所观即名为境。修三昧者虽未契证。信此真如本无念也</p>
<p>论。七者远离至勇猛不法　述曰。知一切法即涅槃相。所求果无忧不成。于已学法不悔修行。于生死法而知梦幻。修行而勇猛。久处而无怯</p>
<p>论。八者其心至他人所恼　述曰。有高傲者轻蔑于他。为他轻忍便生恼恨。心调顺者谦下于他。为人所敬不为恼也</p>
<p>论。九者虽未至不乐世间　述曰。虽然未得常在定中。由前定力衰烦恼种纵在。敬心不起现惑。由此不着世间法也</p>
<p>论。十者若得至之所惊动　述曰。若时得住三昧之中心如虚空无挂碍故。虽有疾声终无惊动</p>
<p>论。复次若人至是修观　述曰。上显修止。下显修观。于中有三。初修观之意。次辨所修观相。后结观分齐。此初也。若唯修止。便有四失。一心沉没失。息缘偏寂顺痴相故。二起懈怠失。其心止息弃余业故。三不乐味。寂静轻众善故。四不起大悲失。不观苦境自乐寂故</p>
<p>论。修习观者至须臾变坏　述曰。次辨观。于中有四。一法相观。二大悲观。四精进观。初中有四。一无常。二诸苦。三无我。四不净。此观于无常倒也。显世间法迅速无常故。说有须臾变等</p>
<p>论。一切心行至以是苦　述曰。此明修观除乐倒也。言心行者。谓彼四蕴体迁流故。以有逼迫坏疾迁流总别苦性故。名为苦</p>
<p>论。应观过去至忽尔而起　述曰。此观无我除我倒也。过去如梦者。已灭难追故。现在如电者。刹那不住。未来如云者。无常忽起故。由观三世无有自性能离我相故除我倒</p>
<p>论。应观世间至无一可乐　述曰。此观不净除净倒也。此除四倒名法相观。除前第一心沉没失</p>
<p>论。如是当念至甚为可愍　述曰。此大悲观除前第四不起悲失。如是当念众生等者。先观苦境为悲因也。众生如是甚可愍者。见苦因相而生悲也</p>
<p>论。作是思惟至第一义乐　述曰。此誓愿观。因悲立愿。愿修众善除前第二不乐善失。愿令我心难分别者。此不颠倒愿。即愿体也。下有三愿。显其愿用。遍于十方修行等者。明长时愿。以无量方便救拔等。明广大愿。令得涅槃。明第一愿。愿既是心。亦得名为四种心也</p>
<p>论。以起如是至以无懈怠　述曰。此精进观。因愿策勤除前第三起懈怠失。一切时处简声闻行。不于一切时处修故。随己堪能等者。简凡夫行。不量自力顿修便止故</p>
<p>论。唯除坐时至应作不应作　述曰。此第三结观分齐也。唯除端坐修止之时。若余一切悉当观察。顺理应作。违理不应作</p>
<p>论。若行若住至观止俱行　述曰。上显别修。下明双运。于中有三。初总标俱行。次显其行相。后总结双运。此初也。则四运于中威仪常俱行也</p>
<p>论。所谓虽念至性不可得　述曰。下显行相。于中有二。初显顺理俱行止观。后显对治俱行止观。此初也。所谓已下初明即止而修。于观自性无生者。约非有义以明止也。业果不失者。约非无义以明观也。此二不二故云即念。此即顺于不动真际建立诸法。良以非有即是非无。故不动止而起观也。虽念已下后明即观而修。于止因缘业报约非无义以明观行。性不可得约非有义以明止行。此二不二亦云即念。此即随顺不坏假名而说实相。以法非无即是非有故。不舍观而入止也。然此止观说虽前后。在行者心镕融。不二之性即实性故</p>
<p>论。若修止者至不修善根　述曰。此显对治俱行止观也。谓修止者除二种过。正除凡夫人法二执。以是住着世间因故。兼除二乘法我之见。以是法怖生死因故。若修止者心安真境。何乐世间。宁怯生死。谓修观者亦除二失。正除二乘不观众生不起大悲狭劣心过。兼除凡夫不观无常而生懈怠不修道过</p>
<p>论。以是义故至不相舍离　述曰。次下第二总结双运。于中有二。初显具德。后明阙失。此初也。谓凡夫人不因修止得不乐世间难起精进。若二乘人不因修止得不怖生死。无以起悲。此则以止而助观也。若二乘人不观心行念念生灭。凡夫之人不观三世无我不净。无以厌离而住于止。此即以观而助于止。故言止观共相助成</p>
<p>论。若止观不具至菩提之道　述曰。此显阙失。菩提道者。即是法界菩提因也。止心寂归法性体。观心照用顺法性用。止观俱行双顺体用。既显法性得成菩提。若唯修止。不顺真用不发种智。若唯修观。不归真体轮回无息。是故不具非入菩提</p>
<p>论。复次众生至意欲退者　述曰。次下第三防退方便。于中有二。初举可退之人。后显防退之法。此初也。初学是法者。此明行劣。以住已下举处释成。内心既劣。外胜阙缘。信行难成。故得退也。即是将退入二乘也</p>
<p>论。当知如来至摄护信心　述曰。次下显其防退之法。于中有二。初正显其法。后别引经证。初中有二。初劝知念诸佛摄护。后显知念所得之益。此初也。当知十方诸佛如来有胜神通善巧方便。摄受护念修信心者不令退堕。劝初心者起如是念勿生怯弱</p>
<p>论。谓以专意至永离恶道　述曰。此后显其知念之益。为此行者。以知如来专意念故。随其愿乐见佛因缘。得生净土见佛不堕</p>
<p>论。如修多罗至终无有退　述曰。下引经证。于中有三。初显得往生。后显住正定。此初也。然生净土有其愿行。若人专念西方等者。此显行也。所修善根愿求等者。此明愿也。即得往生常见等者。显由行愿得往生也</p>
<p>论。若观彼佛至住正定故　述曰。此显住正定也。若至净土得闻法已。渐次修行观见彼佛真如法身。名毕竟生。得住种性正定位故。即佛法身名为佛家。观心随顺名往生也</p>
<p>论。已说修行至劝修利益分　述曰。上来已释修行信心。次下第五劝修利益。于中有二。初结前起后。后正示劝修。此初也。前来已说显法正宗。此是其欲法流通。即显题中论之一字。显论功能令受持故</p>
<p>论。如是摩诃演法至我已总说　述曰。次下正示利益劝修。于中有三。初总标结前说。次举信谤损益。后总结劝修。此初也。摩诃演者。举所劝修大乘法也。诸佛秘藏者。显大乘法是甚深也。我已总说者。显以略文摄广义也</p>
<p>论。若有众生至无上之道　述曰。次下显其信谤损益。于中有二。初信受福胜。后谤毁罪重。前中有二。初约三慧总举其益。后别显三慧所有益相。此初也。若有众生欲于等者。此明依论为得道因。无念真理名如来境。知而契顺名为正信。不谓念证名离诽谤。大智所游名大乘道心。离能所证会名入。当持此论思量等者。此明依论起三慧行。究竟能至无上道者。明依行缘所得胜果</p>
<p>论。若复有人至之所受记　述曰。次下别显三慧益相。于中有三。谓闻思修。此初也。真如本觉共佛齐同。一念证会与佛无异闻。而喜悦不怯修行。当知此人定绍佛种。佛与受记。决定无疑</p>
<p>论。假使有人至不可为喻　述曰。此思慧益也。十善虽多人无漏业。思论虽少佛无漏因。由是过前不可为喻</p>
<p>论。复次若人至无有边际　述曰。此明修慧益也。若人等者。显时少福多。假令已下据量多相。何以故下释多所以。此论所明法性之理。性体无际。德亦无穷。起修慧者契顺性德。功德无边欲莫能尽</p>
<p>论。其有众生至受大苦恼　述曰。次下显其毁谤罪重。于中有四。一谤成重罪。二诫劝止谤。三释罪重意。四转释所由。此初也。极造五逆但五劫苦。谤此论者经无量劫受于十方阿鼻极苦。以是诸佛师母法故</p>
<p>论。是故众生至不应诽谤　述曰。此诫劝心谤也。由是毁谤获大罪故。纵未曾闻不堪思修。但可仰信。不应诽谤</p>
<p>论。以深自害至三宝之种　述曰。此释罪重意也。造五逆者但能自害。非断三宝。非为深害。谤此法者岂惟自他堕大苦趣。亦断自他三宝之种。名深自害亦害他人。断绝一切三宝种也</p>
<p>论。以一切如来至入佛智故　述曰。次下转释断三宝意。于中有二。初明佛宝依法而成。后显僧宝依法而有。此初也。如来依此得涅槃者。明过现佛因法成果。菩萨因修入佛智者。显未来佛以法为因。故谤法者断佛种也</p>
<p>论。当知过去至得成净信　述曰。此显僧宝依法成也。夫言僧者。和合为义。净信无违方得名僧。三世菩萨既依此法得成净信。故谤此法亦得名为断僧宝也。佛僧断故法亦不行。是故名为断三宝也</p>
<p>论。是故众生应勤修学　述曰。前来已显信谤损益。此即第三总结劝修。是毁谤者自害害他成大损故。众生欲求自利利他成大益者于此论中应勤修学</p>
<p>论。诸佛甚深至一切众生界　述曰。上来已显法施正宗。此显回向流通分也。文中四句。显于大乘理教行果以成一颂。初句正显所说之法显说所依大乘理也。谓即一心是佛所证。含其二门。齐限不分名甚深义。具包三大无所不运名广大义。次句正显能诠之文。依理所起大乘教也。我随智量分所显理。以其略文而摄多义。起此大乘总持教也。次句正显福施群生。显修大乘之愿行也。谓如法性无所不至。我此依理起教功德亦如法性施群生也。后句正显福施之益。显依行愿所得之果利。普令众生得于大乘果利益也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 