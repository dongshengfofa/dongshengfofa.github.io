<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>净名经集解关中疏卷下</p>
<p>　　　　资圣寺沙门道液述</p>
<p>　　文殊师利品第五</p>
<p>前室外三品明阿祈。此下六品明摄受。复次前明不堪仰德生信。此明堪问闻悟入。六品经文宗缘问疾。此品居初故独得名。下随别义受别品。自疾有二种。一者众生实报。二者菩萨权现。如品文明大文分二。初此品略明二疾。下五品广明二疾　尔时佛告文殊师利。汝行诣维摩诘问疾　此品受命文二。一命。二恭命。此初命世肇曰。文殊师利秦言妙德。经云。曾已成佛名曰龙种尊</p>
<p>文殊师利白佛言。世尊。彼上人者难为酬对　此二恭命文五。一恭问命疾。二大众侍从。三宾主往复。四宣旨问疾。五时众得益。初中文三。初总目谦。二陈彼胜德。三恭旨往问。此初也。什曰。言乃超出我上。岂直诸贤。此盖深往者之情耳。岂其实哉。肇曰。三万二千何必不任。文殊师利何必独最。意□至人变谋无方隐显殊迹故。迭为修短应物之情事熟敢定其优劣。辩其得失乎。文殊将适肇心而奉使命故。先叹净名之德以生众会难遭之想也。其人道尊难为酬对。当承佛圣旨行问疾耳</p>
<p>深达实相善说法要　二陈彼胜德文三。一二智深广。二目果。三二利功圆。此初深达叹实辨才叹权。此初也。内能深达实理外能谈法要旨。肇曰。由实相难测。而能深达善。以约言而举多义美。其善德说法要趣也</p>
<p>辨才无滞智慧无碍　此难权智。亦内外惠外辨也。肇曰。诃辨圆应而无滞。智慧周通而无碍也</p>
<p>一切菩萨法式悉知。诸佛秘藏无不得入　此难因果德满。因知菩萨修行之法。或果入诸佛化物之秘藏三蜜而七言偈明　肇曰。诸佛身口意秘密之藏</p>
<p>降伏众魔游戏神通　此难二利功圆。降魔利他得度自利。此初也。什曰。神通化物非真故名戏。复次神通虽大于我我无难如戏。复次善入出住自在无碍如戏。肇曰。游通化人以之自娱也</p>
<p>其智惠方便皆以得度　此自利得度。肇曰。穷智用尽权道故称度</p>
<p>虽然当承佛圣旨诣彼问疾　此三恭旨往问。肇曰。其德若此非所堪对当承圣旨然后行耳</p>
<p>于是众中诸菩萨大弟子释梵四天王咸作是念。今二大士文殊师利维摩诘共谈。必说妙法。即时八千菩萨五百声闻。百千天人皆欲随从　二大众侍从文二。初念。后往。此初念也。肇曰。大士胜集必有妙说故率欲圆举</p>
<p>于是文殊师利与诸菩萨大弟子众诸天人恭敬围绕入毗耶离大城　二文殊与众同往。肇曰。巷罗园在城外。净名室在城内也</p>
<p>尔时长者维摩诘心念。今文殊师利与大众俱来。即以神力空其室内。除去所有及诸侍者。唯置一床以疾而卧　此下三明宾主往复也。文四。一空室现相。二见相知表。三称难善来。四述其所叹。此初净明现相也。此经宗明净土悲化故三相。一室空表文殊问疾。入室显净秽。同为法性之土。二除侍表爱见众生。同归法身无相。三一床现疾表大悲现化。故下文云。虽知诸佛国及与众生空而常修净土教化于群生。释曰。国土空即室空表知。众生空即除侍表之。净土化生即现疾表之。肇曰。现疾之兴事在今也。空室去侍以生端事证于后</p>
<p>文殊师利既入其舍。见其室空无诸所有独寝一床　此二见相知有表也。生曰。见之者得其旨也</p>
<p>时维摩诘言。善来文殊师利。不来相而来。不见相而见　此三称叹。什曰。赞言善者欲明宾来得会主亦虚受也。又相见者发彼庵园故来睹。斯现疾故也。今见法身大士不杀也。故善。肇曰。将显明法身大士。举动进心不违实相。相不来以之而来。实相无见以之相见。不来而能来。不见而能见。若此何善如之</p>
<p>文殊师利言。如是居士。若来已更不来。若去已更不去　此四文殊述。成不来不见法住本无来。而要因大士应化来已方悟于无来。生死往来轮转无际。若悟无来法身常住更不来也</p>
<p>所以者何。来者无所从来。去者无所至。所可见者更不可见　释世妄相见。去来实无。有去来故能令返悟矣。去见准释王宫应来双林现去。例可见也</p>
<p>且置是事　此下四正宣心问疾。先宣佛心。后宣已情。初心傍论。次宣心也。肇曰。虽贫微言而使命未宣。故且心宣其论而问疾也</p>
<p>居士。是疾宁可忍不。疗治有损不至增乎。世尊殷勤致问无量　此下正宣佛心三句。可忍否。有损否。不增否。如下答。疾既缘彼非我。问心亦彼损于我为痊</p>
<p>居士。是疾何所因起。其生久如。当云何灭　此下二宣已倩问也。文二。先问其化权疾。后问所化实疾。前中复三。一问现疾因起。二问室空无侍。三穷疾本相。初有问答。此问也。肇曰。使命既宣故复问疾之所由生也。疾因何而起。起未久近。云何而得灭乎</p>
<p>维摩诘言。从痴有爱则我病生。以一切众生病是故我病。若一切众生病灭则我病灭　此二答。先双答。后二问后却答。初问前文有三。法喻合也。法有标释。肇曰。答久近菩萨何疾。悲彼而生疾耳。群生之疾痴爱为本。菩萨之疾大悲为源。夫高由不起。是因悲生。所以悲疾之兴出乎。痴爱而痴爱无绪莫识其源。吾疾久近与之同根。此明悲之始不必就己为言道。融曰。众生痴故有爱。爱故受。受故身。身则病。以彼病故则我病生矣。毗摩为初来久故知悲不近也。彼病灭则我病灭。明起病不齐限众生也。新学菩萨未能久处生死。为一切起病。故明大士旷坏处疾。推求前际以发心为始。寻求后际则与众生俱灭。新学问之局心自旷故但说病生灭即大悲自显也</p>
<p>所以者何。菩萨为众生故入生死。有生死则有病。若众生得离病者。则菩萨无复病　此释也。肇曰。夫法身无生况复有形。既无有形。病何由起。然为彼受生不得无形。既有形也。不得无患。故随其久近与久同病。若彼离病菩萨无复病也</p>
<p>譬如长者唯有一子其子得病父母亦病。若子病愈父母亦愈　此二喻也</p>
<p>菩萨如是。于诸众生爱之若子。众生病则菩萨病。众生病愈菩萨亦愈　此三合也。并在文可见</p>
<p>又言。是病何所因起。菩萨病者以大悲起　二却答初问。肇曰。菩萨之病以大悲为根。因之而起。答初问也</p>
<p>文殊师利言。居士。此室何以故无侍者　此下问室空无侍。有身必藉资生。有疾理宜侍奉。何以俱三。此先问也</p>
<p>维摩诘言。诸佛国土亦复皆空　此先答室空也。众生迷则三界。室空以明之</p>
<p>又问以何为空　肇曰。空以无物为空。佛土以何为空。将辨毕竟空义</p>
<p>答曰。以空空　肇曰。夫有由心生。心因有起是非。之灭妄相所存故以空智。而空于有者。则有而自空矣。岂更屏除然后为空乎。生曰。上空惠空。下空理空</p>
<p>又问。空何用空　生曰。若理果是空。何用空惠然后空。肇曰。上空法空。下空智空也。诸法本性自空。何假智空然后空耶</p>
<p>答曰。以无分别空故空　肇曰。智之生也。起于分别而诸法无相故。智无分别即智空也。诸法无相即法空也。智不分别于法即有智空也。岂别有智假之以空法乎</p>
<p>又问空可分别耶　肇曰。问。智空法空可分别耶</p>
<p>答曰。分别亦空。肇曰。向之言者分别于无分别耳。若能无心分别而分别者。虽复终日分别而未尝分别</p>
<p>又问。空当于何求　肇曰。上因正智明空。恐或者将谓空义在正不在邪。故问空义之所在以明邪正之不殊也</p>
<p>答曰。当于六十二见中求　生曰。复求何求得无然耶　答曰。当于诸佛解脱六十二见中求　肇曰。舍邪见名为解脱。皆解脱名为邪见。然则解邪于靡熟为其源。为无源者一而已矣。故求诸邪见当本之解脱也</p>
<p>又问。诸佛解脱当于何求　生曰。复于何求</p>
<p>答曰。当于一切众生心行中求　肇曰。众生心行即解脱之所由生也。又邪正同根缚脱一门本。其真性未当有异。故剩佛解脱当于众生心行也</p>
<p>又仁所问何无侍者　此二答无侍无牒问也</p>
<p>一切众魔及诸外道皆吾侍也　此二答先标人也。肇曰。世之侍者唯恭已顺命给侍所须。谓之侍者。菩萨侍者以慢已违命违道者。同其大乘和以宜顺侍养法身。谓之侍者。所以众魔异学为给侍之先也。天台云。魔着受惑也。外道执见惑也。禅定复爱智惠。惠破见。既爱见顺真法身侍者</p>
<p>所以者何。众魔者乐生死。菩萨于生死而不舍。外道者乐诸见。菩萨于诸见而不动　此下释也。什曰。言不见其有异相也。肇曰。魔乐着五欲不求出世故系以生死。异学虽求出世而执着已道故系以邪见。大士观生死同涅槃不舍。观邪见同正见故能不动。不动不舍故能即之为侍者</p>
<p>文殊师利言。居士是疾何等相　此下三约法身问病相也。所以重有此问者。融云。有二门入佛法。一大悲。二智慧。阶浅至深。弘之有浅故先说大悲后说实相也。文中问答三重。此初也。肇曰。既知病起之所由生之疾相也。四百四病各有异相。大悲之疾以何为相乎。将明无大悲应物生病者。虽终日现疾终日无相</p>
<p>维摩诘言。我病无形不可见　肇曰。大悲无缘。无缘则无相。以此生疾。疾亦亦无相。故曰。我病无形不可见</p>
<p>又问。此病身合耶心合耶　二约身心问。肇曰。或者闻病不可见。将谓心病无形故不可见。或谓身病微细故不可见。为之生问也。病于身心与何事合而云不可见</p>
<p>答曰。非身合身相离故。亦非心合心合如幻故　肇曰。身相离则身心如幻。则非心身心既无病与谁合。无合故无病。无病故不可见</p>
<p>又问。地大水大火大风大。于此四大何大之病　三约四问也。肇曰。身之生也。四大所成上总推身合。别推四大曲寻其本</p>
<p>答曰。是病非地大亦不离地大。水火风大亦复如是。而众生病从四大起。以其有病是故我病　答也。肇曰。四大本无病亦不有。而众生虚假之病从四大起。故我以虚假之疾应彼疾身。逆其本彼我无实。而欲观其相当何耶</p>
<p>尔时文殊师利问维摩诘言。菩萨应云何慰喻有疾菩萨　此二问所化实疾文二。前问慰喻。慰问后问调伏。所以有此二问者。肇曰。外有善喻内有善调则能弥历生死与群生同疾。睿曰。凡夫之病为忧苦所恼不安。所病则生愁忧。为病所逼则生苦恼忧心。外戚须闻法以自忧苦心。内切宜观空以自调。肇曰。慰喻有疾应自文殊而逆问净名者。以同集诸人注心有在。又取证于疾者。乃所以审慰之会也。此将明大乘无证之道以慰始集现疾菩萨故生此问也</p>
<p>维摩诘言。说身无常不说厌离于身。说身有苦不说乐于涅槃。说身无我而说教导众生。说身空寂不说毕竟寂灭　此二答文四。初约理喻。二约起大悲喻。三约求大果喻。四成初列无常等四也。肇曰。慰喻之法应为病者说身无常去其贪着。不应说厌离令取证也。不观无常不厌离者凡夫也。观无常而厌离者二乘也。观无常不厌离者菩萨也。是以应慰喻初学令安心。处疾以济群生不厌生死不乐涅槃。此大士慰喻之法也。说身有苦等者。肇曰。虽见苦而不乐涅槃之乐。虽知无我不以众生空故阙于教遵。虽见身空而不取涅槃毕竟之道。故能安住生死与众生同疾。是以慰喻之家宣说其所应行。所不应行不宣说也</p>
<p>说悔先罪而不说入。于过去　此二约大悲喻也。文三。此初劝悔先过病由先罪。但可责己不可具病废舍大悲入过去也。肇曰。教有疾菩萨悔既往之罪。法虽系人不言罪。有常往从未来到现在。从现在入过去也</p>
<p>以己之疾愍于彼疾　此二推己兴悲以自喻。生曰。我有智慧由以疾苦。况乃不达者乎。推己愍彼。是嫌济之坏。岂得自畏死也</p>
<p>当识宿世无数劫苦。当念饶益一切众生　此三追往念益以自喻也。肇曰。当寻宿世更苦无量。今苦须臾何足致忧。但当力疾救彼苦耳。生曰。念欲饶益一切众生者。方入生死不得有畏也</p>
<p>忆所修福念于净命　此三约求大果喻也。文三。初恃福以求大果勿邪命而苟存。肇曰。恐新学菩萨为疾所乱故劝忆于修福悦其情也。生曰。若有福者所生必胜。何有畏哉</p>
<p>勿生忧苦常起精进　此二息忧以进道也。生曰。因病至懈。懈乃喻生。其忧勤与命觉恒患不至。岂复容恼哉</p>
<p>当作医王疗治众病　此三劝求大果以广济也。肇曰。当为大法医王疗治群生之疾。自疾可足忧乎</p>
<p>菩萨应如是慰喻有疾菩萨令其欢喜　此四结欢喜也</p>
<p>文殊师利言。居士。有疾菩萨云何调伏其心　此一问内调法也。五荫患身但可渐暂慰。究竟常乐须住此身□。此劝修无求观以内调也。五阴患身。肇曰。上问慰之宣。今问调心之法。此外有善喻内有善调。则能弥历生死与群生同疾。辛酸备经而不以为苦。此则净名居疾之所由也。将示初学处疾之道故生斯问</p>
<p>维摩诘言。有病菩萨应作是念。今我此病皆从前世妄相颠倒诸烦恼生。无有实法谁受病者　此二答也。文三。初明般若正智观空。次明沤和大悲涉有三。明双三空有寂照平等。初文复三。一明我空。二明法空。三明空空。初中有三。一推病虚实。二知由着我。三除我归真。初推病中二。初推目妄生。二悟果假合。此初也。肇曰。处疾之法要先知病本病知生也。皆由前世妄相颠倒。颠倒故烦恼。以生烦恼既生不得无身。既有身也。不得无患逆寻其本虚妄不实。本既不实。谁受病者。此明始行者。初习无我观也</p>
<p>所以者何。四大合故假名为身。四大无主身亦无我　二悟果假会识无我也。四大和合假名为身耳。四大既无主身我何由。譬一沙无油聚沙。亦主我一物异名耳</p>
<p>又此病起皆由着我。是故于我不应主着　二推之所由由着我也</p>
<p>既知病本则除我想及众生想　三正破我。肇曰。病本则上妄想也。目妄想故见我及众生。若悟妄想之颠则无我无众生也</p>
<p>当起法想　此明法空观也。文三。初标法。二分别法相。三灭除法想。此初也。肇曰。我想重之患者故除我想而起法想。法想于空为病。于我为药。卑隆求靡故假知始也</p>
<p>应作是念。但以此法合成此身。起唯法起灭唯法灭　此二分别唯法无我文二。初约因果起灭推。二约诸法互不相知。此初也。肇曰。五阴诸法假会我身起唯诸法。若起灭唯诸法共灭无别。真宰主其起灭者也。既除我想唯见缘起诸法故不法相</p>
<p>又此法者各不相知。起时不言我起。灭时不言我灭　此推法互不相知也。肇曰。万物分纭聚散谁为。缘合则起。缘散则离。聚散无先。其故法所相知也</p>
<p>彼有疾菩萨为灭法想。当作是念。此法想者亦是颠倒。颠倒者即是大患我应离之</p>
<p>取相故功德有边证。无相故空无边也</p>
<p>行阿罗汉慈破结贼故　阿罗汉□□贼得无生忍。贼自亡也</p>
<p>行菩萨慈安众生故　既得无生行无缘慈能利一切</p>
<p>行如来慈得如相故　既□法身去来相如今悟如相名如来慈</p>
<p>行佛之慈觉众生故　既身得无生必能觉未觉者</p>
<p>行自然慈无因得故　法身真常妄惑所覆。除妄修因非真要修</p>
<p>行菩提慈等一味故　菩提无相怨亲平等故一味也</p>
<p>行无等慈断诸爱故　既证法身超然绝得离爱着也</p>
<p>行大悲慈遵以大乘故　今悟无生超度众生苦名大乘也</p>
<p>行无厌慈观空无我故　既亡彼我疲厌永绝焉。乐济人不休息也</p>
<p>行法施慈无遗惜故　今悟真空名为法施。理含方德故无遗惜</p>
<p>行持戒慈化毁禁故　悟空法身尸罗自净悲愿既满能化毁禁</p>
<p>行忍辱慈护彼我故　谛见无生彼我自绝。谁云彼辱孰是我忍</p>
<p>行精进慈负荷众生故　有我则疲于化人。无生则荷物不倦也</p>
<p>行禅定慈不受味故　摄心住禅禅悦为味。悟心无生味无味也</p>
<p>行智惠慈无不知时故　无生正观了本忘除。对病皆药悉知时故</p>
<p>行方便慈一切示现故　既证无相法身故能随物现相也</p>
<p>行无隐慈直心清净故　中道正观理曲隐永离二边。故云直心</p>
<p>行深心慈无杂行故　无生正观唯取佛行不离二乘</p>
<p>行无诳慈不虚假故　观空见真称理无虚也</p>
<p>行安乐慈令得佛乐故　无生正观必得佛果。什曰。梵本云住涅槃乐也</p>
<p>菩萨之慈为若此也　结也。上慈名虽殊俱出正观。经云。般若虽空一心具足万行。是为说法空令悟万行。得菩提乐名菩萨慈</p>
<p>文殊师利又问。何谓为悲。答曰。菩萨所作功德。皆与一切众生共之　二问答悲也。肇曰。哀彼长苦不自计身所积众德。得愿与一切先人后己大悲之行</p>
<p>何谓为喜。答曰。有所饶益欢喜无悔　三问答喜。肇曰。自得法利与众同欢欣。于彼己俱得法悦。谓之喜也。何谓为舍。答曰。所作福祐无所希望　四问答舍。肇曰。大悲苦行忧以之生。慈喜乐行喜以之生。忧喜既陈则爱恶微起。是以行者舍苦乐行平观众生。大乘正舍行报俱亡故无所希望也。三等俱无相无缘与慈同行慈行既备类之可知</p>
<p>文殊师利又问。生死有畏菩萨当何所依　此三六重问答。本积善之可增。复次菩萨空行化物度人故。此问弘誓令坚故也。四弘誓愿文即为四。此初二问答。众生无边誓愿度也。肇曰。生死为畏。畏莫之大。悲疾大士何所依恃而能永处生死不已为畏乎</p>
<p>维摩诘言。菩萨于生死畏中。当依如来功德之力　二答也。肇曰。生死之畏二乘所难。自不依如来功德力者就能处之。什曰。亦以念为依。亦以求趣为依。又解。上云菩萨行成。皆是诸佛威神之所建立也</p>
<p>文殊师利又问。菩萨欲依如来功德之力。当于何住　二答问也</p>
<p>答曰。菩萨欲依如来功德力者。当住度脱一切众生　二答也。肇曰。住化一切则其心广大。广大其心则所之无难。此住佛功德力之谓也。又解。住大悲心诸佛护念</p>
<p>又问。欲度众生当何所除　二答也</p>
<p>答曰。欲度众生除其烦恼　二答也。此二明烦恼无边誓愿断也。济物之大断惑为先。惑因既亡生死自度</p>
<p>又问。欲除烦恼当何所行　问也</p>
<p>答曰。当行正念　答曰也。此三善法无边誓愿学。生曰。夫有烦恼出于惑情耳。便应观察法理。次遣之也。然始观之时见理未明。心不住理。要须念力。然后得观也。又解。始于正念终圆万善。又解万善不邪皆正念也</p>
<p>又问。云何行于正念　问也</p>
<p>答曰。当行不生不灭　答也。此下二问答。无上佛道誓愿成也。不善永息善法圆满佛道成也。肇曰。正念谓正心。念法审其善恶。善者增而不灭。恶者灭而不生</p>
<p>又问。何法不生何法不灭。答曰。不善不生。善法不灭　问答成上可见</p>
<p>又问。善不善孰为本　此四六重问答。穷惑源之本妄。悟妄即自性空矣。不同二乘断惑证空。惑次第配五住烦恼理亦可然。随文亦好此问也。肇曰。既知善之可生恶之可灭。将两舍以求宗故逆寻其本也。生曰。一善一恶者迭为根本永无制也。要当求其大原而观之者然后制矣</p>
<p>答曰。身为本　答也。肇曰。善恶之行非身不生。生曰。所以为善恶者为身故也。又云。见一处住地烦恼也</p>
<p>又问。身孰为本。答曰。欲贪为本　二问答也。肇曰。爱为生本长众结缚。凡在有身靡不由之。又云。欲爱住地也</p>
<p>又问。欲贪孰为本。答曰。虚妄分别为本　三问答也。肇曰。法无美恶。虚妄分别谓是美是恶。美恶既形则贪欲是生也。又云。色爱住地也</p>
<p>又问。虚妄分别孰为本。答曰。颠倒相为本　四问答也。肇曰。法本非有。倒想为有。既以为有。然后适其美恶。谓之分别。又云。有爱住地也</p>
<p>又问。颠倒想孰为本　答曰。无住为本　此五问答也。无明住地妄心构立无别依住故名无住。肇曰。心犹水也。静则有照。动则无鉴。痴爱所浊。邪风所扇涌溢波荡未始暂住。此以观法何住不到。譬临面涌泉而责以本状者未之有也。倒想之兴本乎。不住义存于此</p>
<p>又问。无住孰为本。答曰。无住则无本　此穷无明无依本也。肇曰。若以心动为本则有有相理极初动。更无本也。若以无法为本则有因无生。无不因无故更无本</p>
<p>文殊师利。从无住本立一切法　此则一切法妄也。肇曰。无住故到想。到想故分别。分别故贪欲。贪欲故有身。既有身也。则善恶并陈。善恶既陈则万法斯起。自兹已往言数不能尽也。亦不善得本则众本可除矣</p>
<p>时维摩诘室有一天女。见诸大人闻所说法便现其身。即以天花散诸菩萨大弟子上　此下第二明天女大士身子。小乘论二种解脱证用不同。委曲料简知大小之悬殊使归宗矣。大文分七。一明二种解脱习尽不同。二止此室下约理明即不即异。三于三乘下约教明乘无乘异。四转女身下就相明转不转异。五没生下就报明生灭不生灭异。六文如下就修明得不得异。七净名述记其本迹。初文有七。第一散花供养。第二有堕不堕。三神力去华。四天问所以。五答如不答法。六弹呵解释。七结惑尽不同。此初也。肇曰。天女即法身大士。常与净名共弘大乘不思议道。故现为宅神同处一室。见大众集闻所说法故现身散花欲以生论也</p>
<p>花至诸菩萨即皆堕落。至大弟子便着不堕二者有堕不堕。生曰。虽天力使然而招之身有在矣</p>
<p>一切弟子神力去花不能令去　三去花也。肇曰将辩大小之殊故使花若此</p>
<p>尔时天问舍利弗。何故去花　四问去花意　答曰　此法花不如法。是以去之　五答不如法。肇曰。香花着身非沙门法。是以去之。生曰。不如律法也</p>
<p>天曰。勿谓此花为不如法。所以者何。是花无所分别。仁者自生分别相耳　此云弹呵文四。初明花无分别。二明如法不如法。三明菩萨不着。四二乘便着。此初也。什曰。花性本无二故无分别也。生曰。花性无实。岂有如法不如法之分别哉　肇曰。花岂有心于堕不堕乎。分别之想出自人者耳</p>
<p>若于佛法出家有所分别为不如法。若无所分别是则如法　二明如法不如法。身子以犯戒为不如法。大士以分别持犯为不如法。生曰。若厌花理无好恶者乃合律之法耳</p>
<p>观诸菩萨花不著者已断一切分别想故　三明菩萨离分别习故不着。不二法品明菩萨于漏无漏为无为等皆亡分别。入不二法门得无生忍意皆然也</p>
<p>譬如人畏时非人得其便　四明小乘便著文三。此初喻也。生曰。恐畏之时情既怯弱故得便矣</p>
<p>如是弟子畏生死故。色声香味触法得其便也　二合喻也。菩萨生死即涅槃故大悲无畏。小乘生死异涅槃故畏生死。又有分别故习气不亡六尘得便也。生曰。苟恶之好得便矣</p>
<p>已离畏者一切五欲无能为也　三结也。生曰。既已离恶正使。五情所欲陈列于前不复能使之好矣</p>
<p>结习未尽花着身耳。结习尽者花不着也　此七结拣。生曰。向恶花去之。虽非结病然是其习矣。习尚投花着身而不可去。况有结乎</p>
<p>舍利弗言。天止此室其已久如　此下二约理厌明即不即栋文三。初文字离不离。二烦恼断不断。三解脱证不证。此初问答解释八重分别。此子身问也。肇曰。止净名大乘之室久近妙辩若此乎</p>
<p>答曰。我止此室如耆年解脱　二天答也。身子以执身止此室问。天以闻法故悟心止解脱答。肇曰。将明第一无久近之义。故以解脱为喻。解脱即无为解脱也</p>
<p>舍利弗言。止此久耶　三身子喻未答意故重问也</p>
<p>天曰。耆年解脱亦何如久　四天重答也。肇曰。逆问其所得令自悟也。耆年所得无为解脱宁可称久乎</p>
<p>舍利弗默然不答　五身子自思解脱无久近故默</p>
<p>天曰。如何耆旧大智而默　六天问所以。肇曰。五百弟子仁者智慧第一。默然何耶</p>
<p>答曰。解脱者无所言说。故吾于是不所知云　七身子已离三界惑得心解脱。永绝言教故言不知所云</p>
<p>天曰。言说文字皆解脱相　八天辩不思议解脱即文字也。文三。此初标文字即解脱。肇曰。舍利弗以言文为失故默然无言。谓顺真解未能语。默斋致触物无碍故天说等解以晓其意</p>
<p>所以者何。解脱者不内不外不在两间。文字亦不内不外不在两间。是故舍利弗。无离文字说解脱也　此二解释所以。肇曰。法之所在极于三处。三处未文字解脱俱不可得。如何欲离可得文字别说解脱乎</p>
<p>所以者何。一切诸法是解脱相　三明诸法等解。肇曰。万法虽殊无非解相。岂文字之独异也</p>
<p>舍利弗言。不复以离淫怒痴为解脱乎　此下二明断不断别文二。初问也。肇曰。二乘结尽为解脱。闻上等解乖其本趣故致斯问</p>
<p>天曰。佛为增上慢人。说离淫怒痴为解脱耳。若无增上慢者。佛说淫怒痴性即是解脱　二答也。增上慢者未得谓得也。身子据小乘所证非增上慢。自谓共佛同坐解脱床名增上慢也。既未悟缚脱平等故为说离缚为脱。若大士非增上慢者为说即缚性脱入不二门也</p>
<p>舍利弗言善哉善哉。天女汝何所得以何为证辩乃如是　三明证不证别文二。此初问文也。肇曰。善其所说非已所及。故问得何道证何果辩乃如是乎</p>
<p>天曰。我无得无证故辩如是　答文二。此初正答。二乘舍缚求脱故有得证。大士悟缚脱平等非缚非脱故无得无证。既智穷不二之门故辩无碍也</p>
<p>所以者何。若有得有证者则于佛法为增上慢　二反斥。肇曰。若见己有得必见他不得。次于佛平等之法犹为增上慢人。能致无碍之辩乎</p>
<p>舍利弗问天。汝于三乘为何志求　此下三约教明乘无乘别也。小乘有法执故有差别乘。大乘不二平等故无乘之乘。文二。此初问也。肇曰。上云。无得无证未知何乘故复问也</p>
<p>天曰。以声闻法化众生故我为声闻。以因缘法化众生故我为辟支佛。以大悲法化众生故我为大乘　二答文二。一总约化缘答。二别约今缘答。此初也。肇曰。大乘之道无乘之乘。为彼而乘吾何乘也。生曰。随彼为之我无定也。又解法花方便说三意同此也</p>
<p>舍利弗。如人入瞻萄林唯嗅瞻萄不嗅余香。如是若入此室但闻佛功德之香不乐声闻辟支佛功德香也　二此约今缘文四。一明今缘唯一。二所化乐大。三室无小法。四约室现法。此初也。肇曰。无乘不乘乃为大乘故以香林为喻。明净名之室不离二乘之香。止此室者岂他嗅哉</p>
<p>舍利弗。其有释梵四天王诸天龙鬼神等入此室者。闻斯上人讲说正法。皆乐佛功德之香发心而出　二明所化皆乐大也</p>
<p>舍利弗。吾至此室十有二年。初不闻说声闻辟支佛法。但闻菩萨大慈大悲不可思议诸佛之法　三明室无小法。肇曰。大乘之法皆不可思议。上问止室久近。欲生论端故答以解脱。今言实年以明所闻之不杂也。生曰。诸天龙神暂入此室尚无不发大意而出哉。况我久闻妙法乎。然则不能不为大非能为大矣</p>
<p>舍利弗。此室常现八未曾有难得之法　此四明未曾有室。不说二乘之法也文三。标释结。此初也</p>
<p>何等为八。此室常以金色光照昼夜无异。不以日月所照为明。是为一未曾有难得之法。此室入者不为诸垢之所恼也。是为二未曾有难得之法。此室常有释梵四天王他方菩萨来会不绝。是为三未曾有难得之法。此室常说六波罗蜜不退转法。是为四未曾有难得之法。此室常作天人第一之乐弦出无量法化之声。是为五未曾有难得之法。此室常有四大宝藏。众宝积满。周穷济乏求得无尽。是为六未曾有难得之法。此室释迦牟尼佛阿弥陀佛．阿閦佛．宝德．宝炎．宝月．宝严难胜．师子响．一切利成。如是等十方诸佛。是上人念时。即皆为来广说诸佛秘要法藏说已还去。是为七未曾有难得之法。此室一切诸天严饰宫殿诸佛净土皆于中现。是为八未曾有难得之法　此不二列不思议事如文可见。大士所陈必有所表金色光照昼夜。不二表大乘寂照无生灭也。二诸垢不恼表真室之室入者无垢。三释梵常会表无缘大悲常与物会。四常说不退表游真寂路万行无退。五法化之乐表住此理者言皆称法。六四大宝藏表住宝藏慈济无尽。七诸佛念来表佛理在心念之便至。八宫殿净土表凡圣所居不离法性</p>
<p>舍利弗。此室常现八未曾有难得之法。谁有见斯不思议事。而复乐于声闻法乎　三结无小法也。肇曰。显室奇特之事。以成香林之义也</p>
<p>舍利弗。言汝何以不转女身　此下第四就相明转不转异。小乘执相定有所转。大乘相本无相故无所转。此初也。问。肇曰。以无碍之智有碍之身而不转舍何耶</p>
<p>天曰。我从十二年来。求女人相了不可得。当何所转　二答文三。一明不转。二明转。三明非转非不转。初中有四。一明无转。二反问。三答。四呵弹。此初也。肇曰。止此室来所闻正法未觉女身异于男子。当何所转。天悟女相。岂十二年而已乎。欲明此室纯一等教无有杂声故齐此为言耳</p>
<p>譬如幻师化作幻女。若有人问何以不转女身。是人为正问不　二反问</p>
<p>舍利弗言。不也。幻无定相当何所转　三答不可转</p>
<p>天曰。一切诸法亦复如是无有定相。云何乃问不转女身　四呵弹也　肇曰。万物如幻。无有定相。谁好谁丑。而欲转之乎</p>
<p>即时天女以神通力。变舍利弗令如天女。天自化身如舍利弗。而问言。何以不转女身</p>
<p>二明转而无转也。文四。一问。二答。三解释。四引证。此初明转身而问也。肇曰。将成幻化无定之义故。现变而问令其自悟也</p>
<p>舍利弗以天女像而答言。我今不知何转而变为女身　二答也。肇曰。吾不知所以转而为此身。如之何复欲转之乎</p>
<p>天曰。舍利弗。若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也　三解释。若身子自悟虽神通变女而实性非女。亦悟一切女人虽妄心变女而法性非女。又知。天女虽大悲现女而法身非女。若能悟女非女。一切女人亦复如是。名为转也。肇曰。如舍利弗实非女而今现。是女像实非女也。界无定相类已可知矣</p>
<p>是故佛说诸一切法非男非女　四引证可见</p>
<p>即时天女还摄神力。舍利弗身还复如故。天问舍利弗。女身色相今何所在　三明非转非不转文四。初此问也。肇曰。将权女相之所在故复身而问也</p>
<p>舍利弗言。女身色相无在无不在　二答也。肇曰。欲言其有在。今现无相欲言无在。向复有相幻化无定。莫知所在也</p>
<p>天曰。一切诸法亦复如是。无在无不在　三天印许也</p>
<p>夫无在无不在者佛所说也　四引证。肇曰。岂唯女相无在。诸法皆尔。称佛说者以明理不可易</p>
<p>舍利弗问天。汝于此没当生何所　此五就报明生灭不生灭异。二乘业生故有生没。菩萨法身故无生没。文四。此初也。肇曰。既知现相之无在。又问当生之所在</p>
<p>天曰。佛化所生吾如彼生　二答也　法身无生之生如幻化也</p>
<p>曰。佛化所生非没生也　三难也</p>
<p>天曰。众生犹然无没生也　四顺释。肇曰。岂我知化物无非化也</p>
<p>舍利弗问天。汝久如当得阿耨多罗三藐三菩提　此六就修明得不得异。以小乘进修有断有得。大乘无相无修无证无得文二。初问。二难无得前中文五。此初也。肇曰。身相没生可如幻化。菩提真道必应有实。故问久如当成</p>
<p>天曰。如舍利弗还为凡夫。我乃当成阿耨多罗三藐三菩提　二答。肇曰。取其必无也</p>
<p>舍利弗言。我作凡夫无有是处　三非其言也。肇曰。圣人还为凡夫。何有是处</p>
<p>天曰。我得阿耨多罗三藐三菩提亦无是处　四例也。肇曰。彼圣为凡夫。我成菩提。道无有一处也</p>
<p>所以者何。菩提者无住处。是故无有菩萨得者　五释。无所得故为得。肇曰。菩提之道无为无相自无住处。谁有得者</p>
<p>舍利弗言。今诸佛得阿耨多罗三藐三菩提。已得当得。如恒河沙。皆谓何乎　此二难无得。身子不了无所得故谓得。故有此难文三。此初据得而难</p>
<p>天曰。皆已世俗文字数故说有三世。非谓菩提有去来今　三约理答。肇曰。世俗言数有三世得耳。非菩提。第一真道有去来今</p>
<p>天曰。舍利弗。汝得阿罗汉道耶　三假小况大文三。此初问也。肇曰。罗汉入无漏心不见有得。入有漏心则见有得。今问。以第九解脱自证成道时见有得耶。欲令自悟无得义耳</p>
<p>曰。无所得故而得　二答也。谓断九地惑故无得。得第九解脱故而得</p>
<p>天曰。诸佛菩萨亦复如是　无所得故而得　三况大。谓诸佛菩萨悟本无所得故而得　尔时维摩诘。语舍利弗。是天女以曾供养九十二亿佛已。能游戏菩萨神通。所愿具足得无生忍住不退转。以本愿故随意能现教化众生　此七净名述其悲愿现生。肇曰。上但即言生论未知其道深浅。净名傍显其实。以生众会敬信之情也</p>
<p>　　佛道品第八</p>
<p>此二广上大悲权化假也。诸佛以悲化为道故六道。二乘皆佛道也。睿曰。上以示女内体妙惠而托质陋形未达之流所以生惑。欲因其所惑广明大士莫碍之道品文三。初问通达佛道。次明如来种。后明眷属家业。初文有五。一问。二答。三征。四释。五结</p>
<p>尔时文殊师利问维摩诘言。菩萨云何通达佛道　此初也。问。肇曰。诸佛之道以无得为得。其道虚玄非常行之所通。通之必有以。故问所以通</p>
<p>维摩诘言。若菩萨行于非道。是为通达佛道　二答也。什曰。凡非其实而处之皆名非道。肇曰。以道为道非道为非道者爱恶并起垢累滋彰。何能通心妙旨达平等之道乎。若能不以道为道不以非道为非道者则是非绝于心遇物斯可乘矣。所以处是无是是之情。乘非无非非之意故。能美恶齐观履逆常顺。和光尘劳愈晦愈明。斯可谓达平等无碍佛道乎　又问。云何菩萨行于非道　此三重征问也　答曰。菩萨行五无间而无恼恚　此下四广释文有九类。此初恶趣非道也。五无间者杀父杀母杀阿罗汉出佛身血破法轮僧。初二违恩。后三背德。故名逆也。故曰。夫法身大士内里冲虚冲。外权道俗是非俱乘逆顺。斯入善恶反论靡不通达。和光尘秽而其心常寂。和光同秽故能行五无间。真心常寂故能而无恼恚。乃至不断生死。是名和光现于涅槃。所谓常寂类皆然也</p>
<p>至于地狱无诸罪垢　肇曰。罪垢地狱国也。示受其报实无其因</p>
<p>至于畜生无有无明憍慢等过　肇曰。痴慢偏多堕畜生也</p>
<p>至于饿鬼而具足功德　肇曰。悭贪无福多堕饿鬼</p>
<p>行色无色界道不以为胜　二善趣也。无想非想外道计着以为涅槃第一最胜。菩萨和光知其卑陋。肇曰。上二界道受有之因虽同其行知其卑陋</p>
<p>示行贪欲离法染着。示行嗔恚于诸众生无有恚碍。示行恶痴而以皆惠调伏其心　三三毒也。肇曰。行三毒而不乖三善也</p>
<p>示行悭贪而挨内外所有不惜身命。示行毁禁而安住净戒。乃至小罪犹怀大惧。示行嗔恚而常慈忍。示行懈怠而勤修功德。示行乱意而常念定。示行愚痴而道违世间出世间慧　四十蔽也。肇曰。示行六蔽而不乖六度</p>
<p>示行谄伪而善方便随诸经义　第六方便。肇曰。外现随俗谄诈。内实随经方便</p>
<p>示行憍慢而于众生犹如桥梁　八愿度也。肇曰。使物皆蹈我上取卑下之极也</p>
<p>示行诸烦恼而心常清净　九力度也。肇曰。烦恼显于外。心净着于内</p>
<p>示入于魔而倾佛智惠不随他教　十智度也。肇曰。外同邪教。内顺正惠</p>
<p>示入声闻而为众生说未闻法　五未二乘。肇曰。声闻不从人闻不能自悟。况能为人说所未闻也</p>
<p>示入辟支佛而成就大悲教化众生　肇曰。大悲大乘法非辟支佛所能行也</p>
<p>示入贫穷而有宝手功德无尽　六杂报也。肇曰。手出自然宝周穷无尽</p>
<p>示入形残而具诸相好以自庄严。示入下贱而生佛种性中具诸功德　外现形残。内圆法相。外示下贱。内宿殖德。本生佛种性也　示入劣羸丑陋而得那罗延身。一切众生之所乐见　肇曰。那罗延天力士名也。端正殊妙志力雄猛</p>
<p>示入老病而永断病根超越死畏　肇曰。法身大士生死永尽。况老病乎</p>
<p>示有资生而恒观无常实无所贪。示有妻妾婇女而常远离五欲游泥。现于讷钝而成就辨才总持无失。示入邪济而以正济度诸众生　七异道。肇曰。津河可渡之处名正济。崄诳受名邪济。佛道名正济。外道名邪济也</p>
<p>现遍入诸道而断其因缘　八生死六道。肇曰。遍入异道。岂曰慕求欲断其因缘耳</p>
<p>现于涅槃而不断生死　九涅槃。肇曰。现身涅槃而方入生死。自上所列于菩萨皆为非道而处之无碍。乃所以为道。故曰。通达佛道</p>
<p>文殊师利。菩萨能如是行于非道。是为通达佛道　此亦结也</p>
<p>于是维摩诘问文殊师利。何等为如来种　二问如来种也。文五。一问。二答。三征。四释。五叹述。此初也。前生死虽非道菩萨化之为佛道。今烦恼虽生死种众生悟之为如来种也</p>
<p>文殊师利言。有身为种　二答文二。初列十法增数可知。此一法也。肇曰。有身见也。夫心无定所随物而变。在邪而邪。在正而正。邪正虽殊其种不异。何则变邪而正。改恶而善。岂别有异邪之正异恶之善。超然无因忽尔自得乎。然则正因邪起。善因恶生故。生曰。众结烦恼为如来种也</p>
<p>无明有爱为种　二法门也。什曰。向总说。此开为二门也。一切结属二故偏举二门也。自下次第广开。又解文云。无明性即是明。又云。不灭痴爱起于明脱</p>
<p>贪恚痴为种。四颠倒为种。五盖为种。六入为种　如常数</p>
<p>七识处为种　七法也。欲界人天初识住劫初初禅。二识住二禅。三识住三禅。四识住空处。五识住识处。六识住无所有处七识住。什曰。识住者识得安住也。识念分明无有恼患。无坏者是为识住。恶趣则苦痛坏。四禅无相坏。非想灭定坏。亦彼地心想微昧念不分明故识不安住</p>
<p>八邪法为种　八法也。谓邪见邪思惟等</p>
<p>九恼处为种　九法也。什曰。爱我怨家。憎我知识。恼我己身。一世则三。三世为九也。义云。九结也</p>
<p>十不善法为种　十法也。谓杀生等如前</p>
<p>以要言之。六十二见及一切烦恼皆是佛种　二总结也。迷理为见。着事为烦恼。肇曰。尘劳众力即成佛道故是佛种。生曰。夫人乘之悟本不近。舍生死远。更求之也。斯为在生死事中即用其实为悟始者。岂非佛之萠芽起于生死事哉</p>
<p>曰何谓也　三征也。肇曰。夫妙极之道必有妙极之因。而曰尘劳为种何者也</p>
<p>答曰。若见无为入正位者。不能复发阿耨多罗三藐三菩提心　四解释文三。初法。次喻。后结。此初也。既烦恼性即菩提性。而二乘断烦恼见无为。妄安涅槃之乐故自犯大心。凡夫为生死所迫慕胜心猛故能发大志也。生曰。以现事明之。见无为入正位者苦忍已上结使已断。既至其所始。为见之以本欲舍生死求悟。悟则在生死外矣。无复不舍即悟之义故。不能复发菩提心也</p>
<p>譬如高原陆地不生莲花。卑湿游泥乃生此花。如是见无为入正位者。终不能复能生于佛法。烦恼泥中乃有众生起佛法耳　此二喻也。文二。初喻烦恼泥中有菩提莲花也。二乘舍之证无为如高原也</p>
<p>又如殖种于空终不得生。粪壤之地乃能滋茂。如是入无为正位者不生佛法。起于我见如须弥山。犹能发于阿耨多罗三藐三菩提心生佛法矣　此二喻。我见之地生滋茂惠芽。二乘断灭诸见如空中种也</p>
<p>是故当知。一切烦恼为如来种。譬如不下巨海则不能得无价宝珠。如是不入烦恼大海。则不能得生一切智宝　此下结文三可见。若悟烦恼性得菩提智。如不离大海得无价珠。二乘舍烦恼求菩提。如人舍大海求无价宝。其可得乎</p>
<p>尔时大迦叶叹言。善哉善哉。文殊师利。快说此语诚如所言。尘劳之畴为如来种　此下五迦叶叹述文四。一总叹领解。二述其得失。三举谕自伤此语。四结无反覆。此初也。文殊呵意以实相真理烦恼即菩提。舍之则非正求也。今迦叶领意。夫求菩提亦无数劫久住生死。广度众生满弘誓愿。今阿罗汉已断烦恼不受。后有于大悲愿。永绝因缘。如根败之士。凡夫业惑犹在生死未亡。若能发菩提心即能满三祇劫克终悲愿故。不断三宝能报佛恩。法华经迦叶述云。世尊往昔说法我时在座。但念空无想无作。于菩萨法净佛国土成就众生心不喜乐。所以者何。世尊令我等出于三界得涅槃证。又今我等年已朽迈故。于佛教化菩萨不生好乐之心。今闻授声闻证深自庆。幸无量珍宝不求自得此。而推之往昔说法于菩萨法生绝示想。即今云此叹也</p>
<p>我等今者不复堪任发阿耨多罗三藐三菩提心。乃至五无间罪。犹能发意生于佛法。而今我等永不能发　此述得失。声闻结尽不堪。五逆惑在能发也</p>
<p>譬如根败乏士其于五欲不能复利。如是声闻诸结断者。于佛法中无所益复永不志愿　三举喻。自伤五根。若败不能欲五尘也</p>
<p>是故文殊师利。凡夫于佛法有反覆。而声闻无也。所以者何。凡夫闻佛法能起无上道心不断三宝。正使声闻终身闻佛法力无畏等。永不能发无上道意　四结无反覆。凡夫能成菩提以报佛恩。二乘息灭而永断也</p>
<p>尔时会中有菩萨名普现色身。问维摩诘言。居士。父母妻子亲戚眷属吏民知识悉为是谁。奴婢僮仆为马车乘皆何所在　三明资生眷属。无上法身非一真所成。万行为资生万德为眷属。方能成就。此初问也。肇曰。净名权道无方隐显难测。外现同世家属。内以法为家属。恐惑者见形不及其道故斯问也</p>
<p>于是维摩诘以偈答曰。智度菩萨母。方便以为父。一切众道师。无不由是生　四十二偈答文四。初四。行明眷属。二七行明资生。三二十八行明业用。四三行结劝。此初也。内有正智外有方便法身生焉。肇曰。智为内照权为外用。万行之所由生。诸佛之所由出故。菩萨以智为母以权为父</p>
<p>法喜以为妻　肇曰。法喜谓见法生内喜也。世人以妻色为悦。菩萨以法喜为悦</p>
<p>慈悲心为女　肇曰。慈悲之情像女人性故以为女。生曰。慈悲以外适为用有女义焉</p>
<p>善心诚实男　肇曰。诚实真直男子之性。亦有为恶实故标以善心也</p>
<p>毕竟空寂舍　肇曰。堂宇蔽风霜空寂以障尘想。什曰。有非真要时复暂游空为理宗。以为常宅</p>
<p>弟子众尘劳。随意之所转　昔无明郎主恩爱魔王。今化令随道为弟子也</p>
<p>道品善知识。由是成正觉　肇曰。成益我者三十七道品也。可谓善知识乎</p>
<p>诸度法等侣　肇曰。六度大乘之要发心为侣。俱至道场吾真侣也</p>
<p>四摄为妓女　肇曰。四摄悦众如当妓女</p>
<p>歌咏诵法言。以此为音乐　肇曰。口咏法言以当音乐</p>
<p>总持之园苑。无漏法林树。觉意净妙花。解脱智慧果。八解之浴池。定水湛然满。布以七净花。浴此无垢人　此下明资生也。总持实相理也。无漏万行林树也。此树开七觉之花结解脱之果。什曰。解脱无为果。智慧有为果。此明慧也。八解之池止禅定之水。敷七净之花。五欲热恼贪爱诸尘浴此则清凉矣。此行明定也。七净者。一戒净。二心净。三见净。四度疑净。五分别净。六行净。七涅槃净。肇曰。总持强记万善之苑也。于此苑树无漏之林敷七觉之花。结解脱之果。八解之池积禅定水湛然充满。布七净之花罗列水上。而复无垢之士游此林薨花池。闲宴嬉游乐之至也。岂等俗林苑之欢乎</p>
<p>象马五通驰。大乘以为车。调御以一心。游于八正路　肇曰。五通为象马。大乘为上车。一心为御者。游于八正道</p>
<p>相具以严容。众好饰其姿。惭愧之上服。深心为花鬘　相具三十二相众好八十种好。惭愧蔽陋恶。深心饰形服也</p>
<p>富有七财宝。教授以滋息。如所说修行。回向为大利　肇曰。七财信戒闻舍惠惭愧等也。世人以玉帛为饶。菩萨以七财为富。出入法宝与人同利。兼示以滋息之法。令如说修行回向佛道。此利之大者</p>
<p>四禅为床座。从于净命生。多闻增智慧。以为自觉音　四禅宴息犹如床座。要从持戒净命所生。离五欲泥散乱毒虫。犹恐贪着禅味故。令多闻以自觉</p>
<p>甘露法之食。解脱味为浆。净心以澡浴。戒品为涂香　甘露法食以资惠解。八解浆止五欲渴。此二内资也。忏悔罪垢澡浴真身严持戒香涂熏法体。此云外严也。此则身戒心惠方便修持矣</p>
<p>摧灭烦恼贼。勇健无能踰。降伏四众魔。胜幡建道场　此下三明业用。此行明自业成下二十七行明济物。如世人功成禄厚惠济贫穷。此初也。肇曰。外国法战诤破敌立幡以表胜。菩萨摧烦恼贼降四魔怨乃于道场建胜相也</p>
<p>虽知无起灭示彼故有生。悉现诸国土。如日无不见　此下功成则济物体真用大。生曰。明其有所云为也。文七。初三行总明真应自在也。肇曰。知无起灭则得法身无复生。示为彼有生故无往不见</p>
<p>供养于十方无量亿如来。诸佛及己身无有分别想　此行明难供诸佛。肇曰。未尝觉彼己之异</p>
<p>虽知诸佛国及与众生空。而常修净土教化于群生　此行明虽知人国空而修净土以化物。肇曰。知空不舍有所以常处中</p>
<p>诸有众生类形声及威议无畏力菩萨一时能尽现觉知众魔事。而示随其行。以善方便智随意皆能现。或示老病死。成就诸群生。了知以幻化。通达无有碍　二此三行明知魔了幻。而示现谤济老病死。如太子跋欲净居诸天四城门所现</p>
<p>或现劫尽烧。天地皆洞然。众人有常想。照令知无常。无数亿众生。俱来诸菩萨。一时到其舍。化令而佛道　三二行明大三灾。水风二灾文无者略。初禅内有觉观。外有火灾。二禅内有喜受。外有水灾。三禅内有喘息。外有风灾。四禅无灾由不动故。什曰。或实烧或不实烧者。众生见烧想即悟无常。还摄不烧也</p>
<p>经书禁咒术。工巧诸伎艺尽现行此事。饶益于群生　四三行明世知也。什曰。以同习相感。先同而复乖也</p>
<p>世间众道法悉于中出家。因以解人惑。而不堕邪见　肇曰。九十六种皆出家修道。随其出家欲解其惑不同其见</p>
<p>或作日月天梵王世界主。或时作地水。或复作风火　肇曰。遇海漂人则变身为地水火风。皆随彼所须而自变形</p>
<p>劫中有疾疫。现作诸药草。若有服之者除病消众毒。劫中有饥馑。现身作饮食。先救饥渴。劫以法语人。劫中有刀兵。为之起慈悲。化彼诸众生。令住无诤地。若有大战陈。立之以等力。菩萨现威势。降伏使和安　五行明小三灾。肇曰。菩萨法身于何不为。或为药草令服者病除。或为饮食令饥者得饱。刀兵七日。疾病七月七日。饥馑七年七月七日。东西二州有似非正。谓嗔增盛身力羸劣数加饥渴等。北州金无战陈助明刀兵可见</p>
<p>一切国土中。诸有地狱处。辄往到于彼。勉济其苦恼。一切国土中畜生相食啖。皆现生于彼。为之作利益　六二行明入恶趣救物合有鬼趣。又无者略也。什曰。如过去世时人无礼义欲残害长老。猴象及鸟推敬长老。令人兽修善咸相和顺。如大智论中说</p>
<p>示受于五欲。示复现行禅。令魔心情乱不能得其便。火中生莲花。是可为希有。在欲而行禅。希有亦如是　七行明同事摄物。肇曰。欲言行禅复受五欲。欲言受欲复现行禅。莫测其变所以愦乱也。自非净乱齐旨孰能雨之　或现作淫女。引诸好色者。先以欲钩牵。后令入佛智　肇曰。反欲以顺</p>
<p>或为邑中主。或作商人导国师及大臣。以祐利众生。诸有贫穷者现作无尽藏。因以劝导之。令发菩提心。我心憍慢者。为现大力士。消伏诸贡高。令住佛上道。其有恐惧众居前而慰安。先施以无畏。后令发道心　肇曰。慢心自高如山峰不停水。菩萨现为力士服其高心。然后润以法水</p>
<p>或现离淫欲。为五通仙人。开导诸群生。令住戒忍慈　什曰。世无贤圣。众生下劣不入深法。故化以戒忍</p>
<p>见须供事者。现为作僮仆。既悦可其意。乃发以道心。随彼云所须得入于佛道。以善方便力皆能给足之。如是道无量所行无有涯。智慧无边际。度脱无数众。假令一切佛于无数亿劫赞叹其功德。犹上不能尽　第四结劝。此二行结也。生曰。应适无方皆是佛之道矣。肇曰。其权智之道无涯无际。虽复众圣殊辩犹不能尽</p>
<p>谁闻如是法。不发菩提心。除彼不肖人痴冥无智者　此行劝也。不肖二乘也。痴冥凡夫也。肇曰。下士闻道而大笑之。日月虽明何益瞽者</p>
<p>　　入不二法门品第九</p>
<p>此下二品广示中道正观。此品不二明体。下品能二明用。入者观照智也。不二法所观理门者文字教也。什曰。从始会已来唯二人相对。余皆默然。今欲各显其德故问令尽说。亦云。情惑不同发悟有因。各令说悟广释众迷。夫胜会明宗必以令终为美。今法座将散。欲究其深致广说不二乃尽妙也。问曰。亦有四三乃至无量法门。云何独说不二耶。答。二事少而惑浅余事广而累深。二尚应破则余可知矣。复次万法之生必从缘起。缘起生法多少不同。极其少者要从二缘。若有一缘生未之闻也。然则有之缘起极于二法。二法既废则入于玄境。云何不破一耶。答曰。若名数之则非一也。若以一为一亦未离于二。遣二则一斯尽矣。复次无相之名假而实立。实立则体与相绝。故直置而自无也。肇曰。言为世则谓之法。众圣所由为之门。又解。入者悟入也。法花立缚得脱名出火宅。此经返迷向悟。名入不二。其言甚异。其旨甚一</p>
<p>尔时维摩诘语众菩萨言。诸仁者。云何菩萨入不二法门。各随所乐说之　品文四。一诸菩萨说。二妙德说。三净名说。四时众得益。初文二。初净名门也</p>
<p>会中有菩萨名法自在。说言。诸仁者。生灭为二。法本不生今则无灭。得此无生法忍。是为入不二法门　二诸菩萨答。一切诸法皆因缘生灭。小乘执实为二。大乘知法如幻故无生灭入不二也。肇曰。灭者灭生耳。若悟无生灭何所灭。此即无生法忍也。此菩萨因观生灭以悟道故说已所解为不二法门也。下显示万法云。离真皆名二。故以不二为言也</p>
<p>德守菩萨曰。我我所为二。因有我故便有我所。若无有我则无我所。是为入不二法门　肇曰。妙主常存我也。身及万物我所也。我所我之所有也。法既无我谁有之者</p>
<p>不眴菩萨曰。受不受为二。若法不受则不可得。以不可得故无取无舍无作无行。是为入不二法门　凡夫受着五阴。无学不受。此为二也。肇曰。有心必有所受。有所受必有所不受。此为二也。若悟法本空二俱不受则无得无行为不二也</p>
<p>德顶菩萨曰。垢净为二。见垢实性则无净相顺于我灭相。是为入不二法门　凡夫倒心见不净。三乘观身不净。此为二也。肇曰。净生于垢。实性无垢净。何所净</p>
<p>善宿菩萨曰。是动是念为二。不动则无念。无念则无分别。通达此者。是为入不二法门　肇曰。情发为动想成为念。又解。安住实性即性无动。无动即无念</p>
<p>善眼菩萨曰。一相无相为二。若知一相即是无相。亦不取无相入于平等。是为入不二法门　法花明一实相。般若经明无相。肇曰。言一欲以去二不言一也。言无欲以去有不言无也。而惑者闻一则取一相。闻无则取无相。故有二也</p>
<p>妙臂菩萨曰。菩萨心声闻心为二。观心相空如幻化者。无菩萨心无声闻心。是为入不二法门　什曰。以施报故手出无尽宝物。如五河流故名妙臂。又解曰。自利声闻心也。利他菩萨心也</p>
<p>弗沙菩萨曰。善不善为二。若不起善不善。入无相际而通达者。是为入不二法门　肇曰。弗沙星名也。什曰。生时所值因以为名。不善十恶也。善十善及涅槃也</p>
<p>师子吼菩萨曰。罪福为二。若达罪性与福无异。以金刚惠没了此相无缚无解者。是为入不二法门　罪破戒也。福持戒定惠也。罪福平等一相一性为不二。肇曰。金刚惠实相惠也</p>
<p>师子意菩萨曰。有漏无漏为二。若得诸法等则不起漏不漏想。不着于相亦不住无相。是为入不二法门　苦集有漏灭道无漏为二。大士平等观同一实谛不二。什曰。师子度水要截流直度。曲则不度。此大士以实相智慧深入诸法直过彼岸。故借以为名</p>
<p>净解菩萨曰。有为无为为二。若离一切数则心如虚空。以清净惠无所碍者。是为入不二法门　四相有为也。四相灭无为也。相本不起。今则无灭无二也。睿曰。数即有为无为也</p>
<p>那罗延菩萨曰。世间出世间为二。世间性空即是出世间。于其中不入不出不溢不散。是为入不二法门　什曰。世间三界也。出世间解脱也。悟世性定无入无出故不二也</p>
<p>善意菩萨曰。生死涅槃为二。若见生死性则无生死。无缚无解不然不灭。如是解者。是为入不二法门　受后有生死也。灭尽后有涅槃也。悟世生死妄无生死也。肇曰。缚然生死。死别名解灭。涅槃之异称也</p>
<p>现见菩萨曰。尽不尽为二。法若究竟尽若不尽皆是无尽相。无尽相即是空。空则无有尽不尽相。如是入者。是为入不二法门　肇曰。有为虚伪法无常故名尽。实相无为法常住故不尽。若以尽为尽不尽为不尽皆二也。若能悟尽不尽俱无尽相者。则入空不二门也</p>
<p>普守菩萨曰。我无我为二。我尚不可得非我何可得。见我实性者不复起二。是为入不二法门　肇曰。非我出于我耳。见我实性者我本自无。况于非我也</p>
<p>电天菩萨曰。明无明为二。无明实性即是明。明亦不可取离一切数。于其中平等无二者。是为入不二法门　肇曰。明惠明也。无明痴冥也。见无明性即为是明。若见明为明即明无明相待故不可取</p>
<p>喜见菩萨曰。色色空为二。色即是空非色灭空色性自空。如是受想行识识空为二。识即是空非识灭空识性自空。于其中通达者。是为入不二法门　色是碍。灭色是空二也。若悟色性自空。即空色不二。肇曰。若有不即空无不夷迹。余阴准知</p>
<p>明相菩萨曰。四种异空种异为二。四种性即是空种性。如前际后际空故中际亦空。若能如是知诸种性者。是为入不二法门　肇曰。四种四大也。空种空大也。此五众之所由生故名种。然此四大之住无前后中无异空大。又解。小乘以四大坚湿暖种性异空大。大乘楞伽以四大是妄想。性妄无自性故不异空也</p>
<p>妙意菩萨曰。眼色为二。若知眼性于色不贪不恚不痴。是名寂灭。如是耳声鼻香舌味身触意法为二。若知意性于法不贪不恚不痴。是名寂灭。安住其中是为入不二法门　肇曰。行于情尘故三毒以生。若悟六情性则不起毒。此寂灭之道也</p>
<p>无尽意菩萨曰。布施回向一切智为二。布施性即是回向一切智性。如是持戒忍辱精进禅定智慧。回向一切智为二。智慧性即是回向一切智性。于其中入一相者。是为入不二法门　肇曰。六度为妙因。回向一切智者二也。若悟因果同性入于一相。乃应不二</p>
<p>深惠菩萨曰。是空是无相是无作为二。空即无相无相即无作。若空无相无作则无心意识。于一解脱门即是三解脱门者。是为入不二法门　大论云。声闻经明三三昧缘四谛十六行摩诃衍因缘诸法实相。斯则小乘谛异故三昧门异。大乘理同故三昧门不异也。肇曰。三行虽异然俱是无缘解脱故无心意识也。缘既是同则三解不异</p>
<p>寂根菩萨曰。佛法众为二。佛即是法。法即是众。是三宝皆无为相与虚空等。一切法亦尔。能随此行者。是为入不二法门　丈六身佛也。四谛法也。四道果僧也。此是小乘见迹异也。智无生佛也。理无相法也。行无修僧也。此是大乘理本一也。小乘执迹故异。大乘返本故不异也</p>
<p>心无碍菩萨大。身身灭为二。身即是身灭。所以者何。见身实相者不起见身及以灭身。身与灭身无二无分别。于其中不惊不惧者。是为入不二法门　阴苦聚为身患苦。故灭身为二。若悟阴假会即身非身无生无灭。名见实相为不二也</p>
<p>上善菩萨曰。身口意善为二。是三业皆无作相。身无作相即口无作相。口无作相即意无作相。是三业无作相即一切法无作相。能如是随无作惠者。是为入不二法门　肇曰。三业虽殊无作一也。诸法之生本乎三业。三业既无谁作诸法</p>
<p>福田菩萨曰。福行罪行不动行为二。三行实性即是空。空则无福行无罪行无不动行。于此三行而不起者。是为入不二法门　肇曰。福欲界善行罪十恶之流也。不种色无色行。又解。妄动为行。离动则平等</p>
<p>华严菩萨曰。从我起二为二。见我实相者不起二法。若不住二法则无有识。无所识者。是为入不二法门　由执我故所对为二。肇曰。因我故有彼。二名所以生。若见我实相则彼我之识无由而起</p>
<p>德藏菩萨曰。有所得相为二。若无所得则无取舍。无取舍者。是为入不二法门　肇曰。得在于我相在于彼我不得相。谁取谁舍。又解。于法有得待物为二。若无所得则无有二</p>
<p>月上菩萨曰。闇与明为二。无闇无明则无有二。所以者何。如入灭受想定识空无闇无明。一切法相亦复如是。于其中平等者。是为入不二法门　肇曰。二乘入灭尽定六根都灭。虽经昼夜不觉晦明之异。以喻菩萨无心于明闇</p>
<p>宝印手菩萨曰。乐涅槃不乐世间为二。若不乐涅槃不厌世间则无有二。所以者何。若有解缚则有解。若本无缚其谁求解。无缚无解则无乐厌。是为入不二法门　肇曰。世间无缚曷为而厌。涅槃无解曷为而乐</p>
<p>珠顶王菩萨曰。正道邪道为二。住正道者则不分别是邪是正。离此二者。是为入不二法门　八正八邪为二。若住实相平等无分别名为不二</p>
<p>乐实菩萨曰。实不实为二。实见者上不见实何咒非实。所以者何。非肉眼所见惠眼乃能见。而此惠眼无见无不见。是为入不二法门　肇曰。实相惠眼之境非肉眼所见。惠眼上不见实而况非实。虽曰无见而无所不见。此惠眼之体也</p>
<p>如是诸菩萨各各说已。问文殊师利。何等是菩萨入不二法门　二文殊说。此初问也</p>
<p>文殊师利曰。如我意者。于一切法无言无说。无示无识离诸问答。是为入不二法门　此答也。肇曰。上来诸人所明虽同所因各异。且直辨法相不明无言。今文殊总众家之说以开不二之门。直言法相不可言不措言于法相。斯之为言。言之至也。而方于静默犹亦后焉</p>
<p>于是文殊师利。问维摩诘。我等各自说已。仁者当说。何等是菩萨入不二法门　三净名说文三。一问。二答。三称善。此初也</p>
<p>时维摩诘默然无言　二答也。肇曰。有言于无言未。若无言于无言。所以默然也。上诸菩萨措言于法相。文殊有言于无言。净名无言于无言。此三明宗虽同而迹有浅深。所以言后于无言知后无知矣</p>
<p>文殊师利叹曰。善哉善哉。乃至无有文字语言。是直入不二法门　三叹也。肇曰。默领者文殊其人也。为彼待言所以称善。生曰。言迹尽于无言故叹以为真也</p>
<p>说是入不二法门品时。于此众中五千菩萨。皆入不二法门得无生法忍　四明时众得益。(第二终)</p>
<p>　　香积佛品第十</p>
<p>至人无名随缘化缘以作称真法无相。逐缘相而目品本。是法身戒定等香迹现土之香以化物也</p>
<p>于是舍利弗心念。日时欲至。此诸天子菩萨当于何食　此二净秽双游明中道用也。香积释迦法身平等应物缘殊净秽异也。品文三。一假缘念饭。二净秽互游。三闻品得益。初文三。初念。次呵。后许。此初念也。什曰。舍利弗独发念者其旨有三。一者结业之体未能无资。二绝意大方乐法不染。三推己有待谓众亦然。处弟子之上宜为众致供也</p>
<p>时维摩诘。知其意而语言。佛说八解脱。仁者受行。岂杂欲食而闻法乎　二呵也。八解脱禅定悦食养法身也。杂欲食资毒蛇身也。人多为养毒身废修法身。故因念以诫之</p>
<p>若欲食者且待须臾。当令汝得未曾有食　三许也。小乘以禅悦法喜为法食。以五欲段食为毒食。今香积之餐食了得道。为未曾有</p>
<p>时维摩诘即入三昧　此第二净秽互游。文三。一明二法互化。二明二土佛事不同。三明舍秽生净。初文中二。初明从秽游净。二明彼净来秽。前文中三。初现净土。二求往者。三现化往。初文三。此初入三昧。睿曰三昧秦言正心。有二种。一变修得。二报得。三昧都无入出入出之名。况法身耶。今言入者岂非所以迹也</p>
<p>以神通力示诸大众。上方界分过四十二恒河沙佛土。有国名众香。佛号香积。今现在其国香气比于十方诸佛世界人天之香最为第一。彼土无有声闻辟支佛名。唯有清净大菩萨众。佛为说法。其界一切皆以香作楼阁。经行香地园苑皆香。其食香气周流十方无量世界。时彼佛与诸菩萨方共座食。有诸天子皆号香严。悉发阿耨多罗三藐三菩提心。供养彼佛及诸菩萨　此二现净土众香。香积等示依正报名。无二乘朋眷属。净香作楼阁等依报净坐食等佛事净</p>
<p>此诸大众莫不目见　三明众见。使睹胜相而生信。饭至方期道也</p>
<p>时维摩诘问众菩萨。诸仁者。谁能致彼佛饭　此二求往者文四。此初求往。肇曰。既现彼国推有力者令取饭</p>
<p>以文殊师利威神力故咸皆默然　二神力使默。肇曰。文殊师利将显净名之德故以神力令众默然</p>
<p>维摩诘言。仁者此大众无乃可耻　三呵。肇曰。励未成</p>
<p>文殊师利曰。如佛所言勿轻未学　四引答。肇曰。进始学也</p>
<p>于是维摩诘。不起于座于众会前化作菩萨。相好光明威德殊胜蔽于众会　此下三明现化往。文三。一化往。二问讯。三众叹。初中文四。此初现化使往也。所以化蔽众会者欲令彼众睹胜化而寻本也</p>
<p>而告之曰。汝往上方界。分度如四十二恒河沙佛土。有国名众香。佛号香积。与诸菩萨方共坐食　二示去处也</p>
<p>汝往到彼如我辞曰。维摩诘稽首世尊足下。致敬无量问讯起居少病少恼气力安不　三教问讯。肇曰。将示有身不得无患故致问。如来犹云少病少恼</p>
<p>愿得世尊所食之余。当于娑婆世界施作佛事。令此乐小法者得弘大道。亦使如来名声普闻　四陈请饭。肇曰余卑逊言也。彼土因香以通大道。此国众生者志意狭劣故请香饭之余以弘佛事</p>
<p>时化菩萨即于会前升于上方。举众皆见其去到众香界礼彼佛足　此二化到问讯。文三。此初化到礼足也</p>
<p>又闻其言。维摩诘稽首世尊足下。致敬无量问讯起居少病少恼气力安不　此二问讯起居也</p>
<p>愿得世尊所食之余。欲于娑婆世界施作佛事。使此乐小法者得弘大道。亦使如来名声普闻　此三述其请事并如文</p>
<p>彼诸大士见化菩萨叹未曾有。今此上人从何所来。娑婆世界为在何许。云何名为乐小法者。即以问佛　此下三明彼大士惊异。文四。此初叹问。问中有三。一问从何焉来。应言谁所化来。净名化作也。二问娑婆处。娑婆此云杂会。杂恶众生共会一处。又云。堪忍。唯佛释迦堪忍住故。三问何名乐小法者。肇曰。其土纯一大乘不闻乐小法之名故此问也</p>
<p>佛告之曰。下方度如四十二恒河沙佛土。有世界名娑婆。佛号释迦牟尼。今现在于五浊恶世。为乐小法众生敷演道教。彼有菩萨名维摩诘。住不可思议解脱。为诸菩萨说法。故遣化来称扬我名并赞此土。令彼菩萨增益功德　此二答三问。四十二恒诃沙超答第二问。来处今现在五浊等答第三问。说小所由有菩萨名维摩诘却答第一。能化者释迦。此云能性也。牟尼此云寂名也</p>
<p>彼菩萨言。其人何如乃作是化。德力无畏神足若斯　三重问。化事既睹所使之威。光明能化之力妙故再问也</p>
<p>佛言。甚大。一切十方皆遣化往施作佛事饶益众生　四重答。令生企慕来娑婆也</p>
<p>于是香积如来。以众香钵盛满香饭与化菩萨　此下二明净土游秽。文三。初受饭同来。二净名宾待。三饭作佛事。初中文四。一化受饭如文</p>
<p>时彼九百万菩萨俱发声言。我欲诣娑婆世界供养释迦牟尼佛。并欲见维摩诘等诸菩萨众　二彼众欲来虽禀香国之化亦与声闻教有缘故欲同诣也</p>
<p>佛言可往。摄汝身香。无令彼诸众生起惑着心　三许往诫敕诫中文三。此初摄身香也。什曰。大怒则狂。大喜亦迷。宜摄汝香防其惑因</p>
<p>又当舍汝本形。勿使彼国求菩萨道者而自鄙耻　二摄形也。什曰。耻深则殒愧浅亦恼。二患交至去道逾缅。上言惑着此言鄙耻二门互显约其文也</p>
<p>又汝于彼莫怀轻贱而作碍想。所以者何。十方国土皆如虚空。又诸佛为欲化诸乐小法者。不尽现其清净土耳　三莫轻诫文有檀征释也。娑婆众生遇劣则轻。见胜便耻。值好则着。故借彼以诫此也</p>
<p>时化菩萨既受钵饭。与彼九百万菩萨俱。承佛威神及维摩诘力。于彼世界忽然不现。须臾之问至维摩诘舍　四化众同来</p>
<p>维摩诘。即化作九百万师子之座严好如前。诸菩萨皆坐其上　此净名宾持如前指不思议品</p>
<p>时化菩萨以满钵香饭与维摩诘。饭香普熏毗耶离城及三千大千世界　此三饭作佛事有二。初香。后味。前中又三。此受香普熏。彼熏十方。此但三千缘应尔也</p>
<p>时毗耶离婆罗门居士等。闻是香气身意快然叹未曾有　二闻香得益。肇曰。异香入体身心怡悦</p>
<p>于是长者主月盖。从八万四千人来入维摩诘舍。见其室中菩萨甚多诸师子座高广严好。皆大欢喜礼众菩萨及大弟子。却住一面。诸地神虚空神及欲色界诸天。闻此香气亦皆来入维摩诘舍　三有缘斯会。肇曰。毗耶离国无有君主。唯有五百长者共治国事。月盖众所推重故名主。诸地神下皆闻香而后集</p>
<p>时维摩诘语舍利弗等诸大声闻。仁者可食如来甘露味饭。大悲所熏。无以限意食之所不消也　此下二味为佛事文四。此初劝食也世食资于毒牙。此饭成于甘露。生曰。泥洹是甘露之法而食。此食必以得之故饭中有甘露味焉。大悲所熏者。我心感报所济有涯。大悲熏修福惠无尽。食者当求佛果普利群生。若局于己身自调自度既背施心则不消也</p>
<p>有异声闻念。是饭少而此大众人人当食　二异念也。肇曰。不思议饭非二乘所及故生是念</p>
<p>化菩萨曰。勿以声闻小德小智称量如来无量福惠。四海有竭。此饭无尽。使一切人食搏。若须弥乃至一劫犹不能尽。三化菩萨呵。文三。此初呵也。声闻自调之果名小德。诸佛大悲福报。无量四海鱼龙之报可竭。此饭诸佛之福无尽故。虽多人长劫搏。若须弥终无尽也</p>
<p>所以者何。无尽戒定惠解脱解脱知见功德具足者。所食之余。终不可尽　二举因释也。肇曰。如来五分法身无尽功德报。应之饭如何可尽</p>
<p>于是钵饭悉饱众会犹故不澌　三食不澌　其诸菩萨声闻天人食此饭者。身安快乐。譬如一切乐庄严国诸菩萨也。又诸毛孔皆出妙香亦如众香国土诸树之香　此四食已利益有得乐出香如文</p>
<p>尔时维摩诘问众香菩萨。香积如来以何说法　此第二明净秽二土。应缘作化佛事不同。此初问净土也</p>
<p>彼菩萨曰。我土如来无文字说。但以众香令诸天人得入律行　此二答化缘也。浅者入于律行。深者具足三昧。肇曰。其土非都无言。但以香为通道之本。如此国因言通道亦有国神变余事而得悟者也</p>
<p>菩萨各各坐香树下闻斯妙香。即获一切德藏三昧。得是三昧者。菩萨所有功德皆悉具足　三昧等也。肇曰。此三昧力能生诸功德也　彼菩萨问维摩诘。今世尊释迦牟尼以何说法　此二明秽土。文四。一问。二答。三赞。四述。此初也</p>
<p>维摩诘言。此土众生刚强难化故。佛为说刚强之语以调伏之　此二答也。文三。法喻合初法中又三。此初标也。肇曰。圣化何常随物而应耳。此土刚强故以刚强之教应之</p>
<p>言是地狱是畜生是饿鬼。是诸难处。是愚人生处。是身邪行是身邪行报。是口邪行是口邪行报。是意邪行是意邪行报　此二列刚强语。法花以言通实相为柔软音故。此中始于地狱终至世间涅槃差别。皆非尽理不二之言故悉名刚强语也。文约五乘明之。此初果离八难因离三邪生。值佛法正信修行名人乘也</p>
<p>是杀生是杀报。是不与取是不与取报。是邪淫是邪淫报。是妄语是妄语报。是两舌是两舌报。是恶口是恶口报。是无义语是无义语报。是贪嫉是贪嫉报。是嗔恼是嗔恼报。是邪见是邪见报　此二不作十恶即十善业报生欲天名天乘也。若增修禅定生色界天也　两舌者离闻语无义语者。什曰。胡本云。杂说也。夫不为善及涅槃而起口业。悉名杂说也</p>
<p>是悭怯是悭怯报。是毁戒是毁戒报。是嗔恚是嗔恚报。是懈怠是懈怠报。是乱意是乱意报。是愚痴是愚痴报　此三除六弊修六度即菩萨乘也</p>
<p>是结戒是持戒是犯戒。是应作是不应作。是障碍是不障碍。是得罪是离罪　此下合明二乘。文分三。学此初戒学也。结戒者。肇曰。如律义说谓因事制戒也。顺授名持。违故名犯。开故应作。制故不应作。性戒障道。遮故不障戒。尤重心犯故障。轻心不障。不忏故得罪。忏故离罪</p>
<p>是净是垢　此二定学。凡夫以爱心修禅定为垢。圣人无漏心修为净也</p>
<p>是有漏是无漏。是邪道是正道。是有为是无为。是世间是涅槃　此下明惠学也。七贤有漏。八圣无漏。八正正道。背此名邪道。三谛有为。灭谛无为。三世间出三界涅槃</p>
<p>以难化之人心如猿猴故。以若干种法利御其心乃可调伏　下结文可见</p>
<p>譬如象马[怡-台+龍]悷不调加诸楚毒乃至彻骨然后调伏。如是刚强难化众生故。以一切苦切之言乃可入律　此二喻也。调马有四。菩萨见鞭。二乘触皮。人天触肉。说三恶调乃为彻骨也。合文可见。肇曰。非钩埵无以调象马。非苦言无以伏难化</p>
<p>彼诸菩萨闻说是已。皆曰未曾有也。如世尊释迦牟尼佛。隐其无量自在之力。乃以贪所乐法度脱众生　此三赞述。文二。此初赞佛也。肇曰。诸佛平等迹有参差。迹有参差由群生下劣。志愿狭小故佛隐自在力同其贫陋。顺其所乐而以济之。应感无方。不择净秽。此未曾有也</p>
<p>斯诸菩萨亦能劳谦。以无量大悲生是佛土　下叹菩萨可见</p>
<p>维摩诘言。此土菩萨于诸众生大悲坚固。诚如所言。然其一世饶益众生。多于彼国百千劫行　此四述诚。不述佛者道力圆也。文二。此初述益。深化善则功少。化恶则功深。睿曰。久而无功未。若近而有益</p>
<p>所以者何。此娑婆世界有十事善法。诸余净土之所无有。何等为十。以布施摄贫穷。以净戒摄毁禁以忍辱摄嗔恚。以精进摄懈怠。以禅定摄乱意。以智慧摄愚痴。说除难法以度八难者。以大乘法度乐小乘者。以诸善根济无得者。常以四摄成就众生。是为十　二释所以也。有标数列释可见。肇曰。夫善因恶起。净因秽增。此土十恶法具故十德增长。彼土纯善故施德无地。所以百千劫行不如一世也</p>
<p>彼菩萨曰。菩萨成就几法。于此世界行五疮疣生于净土　此三明净土之行。文二。此初问也。肇曰。将励此土始学菩萨令生净国故发斯问</p>
<p>维摩诘言。菩萨成就八法。于此世界行无疮疣生于净土　此二答文四。谓标．征．释．结。此初标也</p>
<p>何等为八　此二征可见</p>
<p>饶益众生而不望报。代一切众生受诸苦恼。所有功德尽以施之　肇曰。菩萨代彼受苦不自计身。所有功德尽施众生。岂以有益而想其报乎。若不为众生应久入涅槃。为彼受苦令其先度。彼去我留非代。何谓此饶益之至。一法也</p>
<p>等心众生谦下无碍　肇曰。怨亲不殊。卑己后人等心尊彼。情无分然。二法也</p>
<p>于诸菩萨视之如佛　肇曰。菩萨众生之桥梁三宝之系。视之如佛则增己功德。三法也　所未闻经闻之不疑　肇曰。佛所说经闻则信受。不以未闻而生疑惑。四法也</p>
<p>不与声闻地而相违背　肇曰。三乘虽异归宗不殊。不以大小而相违背。五法也</p>
<p>不嫉彼供不高己利。而于其中调伏其心　肇曰。他种他获曷为而嫉。己种己得曷为而高。于是二中善自调伏。六法也</p>
<p>常省己过不讼彼短　肇曰。省己过则过自消。讼彼短则短在己。七法也</p>
<p>恒以一心求诸功德　肇曰。尘垢易增功德难集。自非一心专求无以克成。具此八法则行无疮疣终生净土矣</p>
<p>是为八法　结文可见</p>
<p>维摩诘文殊师利。于大众中说是法时。百千天人皆发阿耨多罗三藐三菩提心。十千菩萨得无生法忍　三得益。行深大士悟净秽之随缘得无生忍。行浅者闻无疣之行舍秽慕净发菩提心</p>
<p>　　菩萨行品第十一</p>
<p>此下两品大段第三归宗印定。前品广佛事不同多明净土之宗。后品现净名胜身胜土多明印定。香积大士悟诸佛之平等知净秽之随缘请法退还因以目品也</p>
<p>是时佛说法于庵罗树园。其他忽然广博严事。一切众会皆作金色　品文三。初明事毕归佛。二明佛事不同。三请法还土。初文复四。一现相。二诣佛。三慰问。四佛赞。初文有三。此初现相也。肇曰。至人无常所理会是邻如来。净名虽眼殊处异妙期有在。所以来往与化共弘不思议道者也。因遣问疾所明若上。今将诣如来封印兹典故先现斯瑞以启群心</p>
<p>阿难白佛言。世尊。以何因缘有此瑞应。是处忽然广博严事。一切众会皆作金色　二问缘。身子迦叶随文殊以作化。阿难侍者留庵罗以启导故因瑞而发端也</p>
<p>佛告阿难。是维摩诘文殊师利。与诸大众恭敬围绕。发意欲来故先为此瑞应　三佛答。彼来令此生信仰也</p>
<p>于是维摩诘语文殊师利。可共见佛与诸菩萨礼事供养　此二诣佛文四。初唱往也。什曰。维摩诘劝共见佛旨可寻也。一者见其诚心欲遂其本意。二者欲令证明香饭多所发语。三者以其怀胜远游宜令实返故共诣佛所咨请道法也</p>
<p>文殊师利言善哉善哉行矣。今正是时　二文殊称善。肇曰。有益时也</p>
<p>维摩诘即以神力。持诸大众并师子座置于右掌。往诣佛所到已着地。稽首佛足右绕七匝。一心合掌在一面立　三明掌擎诣佛也</p>
<p>其诸菩萨即皆避座稽首佛足。亦绕七匝于一面立。诸大弟子释梵四天王等。亦皆避座稽首佛足在一面立　四明次第致敬。什曰。世相迎送必结四轻骑。大士迎送则运以妙通</p>
<p>于是世尊如法慰问诸菩萨已各令复坐。即皆受教　此三明佛慰。慰辞文略。有教有奉如文</p>
<p>众生已定。佛语舍利弗。汝见菩萨大士之自在神力所为乎　此四佛赞。净名神力者即彼已说伏彼未闻。文四。此初问也</p>
<p>唯然已见　二答也</p>
<p>于汝意云何　三征也</p>
<p>世尊。我睹其为不可思议。非意所图非度所测　四释也。肇曰。向与文殊俱入不思议室。因借宝座睹其神力。兼食香饭乘掌而还莫测其变。故自绝于图度。又解。身子自言不测者将以激励声闻回心向大也</p>
<p>尔时阿难白佛言。世尊。今所闻香自昔未有。是为何香　此二明佛事不同。文二。初因问香。二明佛事。初中文三。一阿难问。二身子述。三净名解。初中文二。一问。二佛答。此初也。肇曰。如来将辩香饭之缘故令阿难问也</p>
<p>佛告阿难。是彼菩萨毛孔之香　二佛答彼大士香也</p>
<p>于是舍利弗语阿难言。我等毛孔亦出是香　此二身子自述。将明食饭之益。以显净名难思之事。文三。此初述也</p>
<p>阿难言。此所从来　二问也</p>
<p>曰。是长者维摩诘。从众香国取佛余饭于舍食者。一切毛孔皆香若此　三答来处也</p>
<p>阿难问维摩诘。是香气当久如　此三明净名解饭为佛土。文三。法喻合。初文四。此初问也</p>
<p>维摩诘言。至此饭消　二答也</p>
<p>曰。此饭久如当消　三重问也</p>
<p>曰。此饭势力至于七日然后乃消　此四正益有三。此初七日消治四大病也。故律中有七日药。以药势相接七日可知</p>
<p>又阿难。若声闻人未入正位食此饭者。得入正位然后乃消　此二小乘益有二。此初见道益</p>
<p>已入正位食此饭者。得心解脱然后乃消　此二无学益也</p>
<p>若未发大乘意食此饭者。至发意乃消　此三大乘益有三。此初中十信益也</p>
<p>已发意食此饭者。得无生忍然后乃消　此二七地益也</p>
<p>已得无生忍食此饭者。至一生补处然后乃消　此三等觉益也。饭有普利之功而食者心自大小耳。倒此文字亦然也</p>
<p>譬如有药名曰上味其有服者身诸毒灭然后乃消　此二喻也</p>
<p>此饭如是灭除一切诸烦恼毒然后乃消　此三答也。文并可见</p>
<p>阿难白佛言。未曾有也。世尊。如此香饭能作佛事　此下第二广明佛事。大文有四。一明佛事随化不同。二明佛身应缘故异。三明阿难伏罪。四明菩萨悔责前中文四。一称叹。二广说。三密呵。四解释。此即初也。小乘唯知娑婆一化音声为佛事。未知十方佛化六尘皆为佛事。故有此叹肇曰。余本充体乃除结缚。未曾闻见也</p>
<p>佛言。如是如是。阿难。或有佛土以佛光明而作佛事　此下二广明佛事。肇曰。阿难见香饭所益。谓佛事理极于此。故广示其事令悟佛道之无方也。此土众生见佛妙光自入道检亦有余益。但以光为主。下类尔也</p>
<p>有以诸菩萨而作佛事　肇曰。有佛默然居宗以菩萨为化主</p>
<p>有以佛所化人而作佛事　大论云须扇头佛当日成道。当日入涅槃。留化佛度众生也。皆此比也</p>
<p>有以菩提树而作佛事　肇曰。此树先无不照香无不熏。形色微妙随所好而见。树出法音随所好而闻。此如来报应之树也。众生遇者自然悟道</p>
<p>有以佛衣服卧具而作佛事　肇曰。昔阎浮提王得佛大衣时。世大疫王以衣置高表上以示国人。国人归命病皆得除。信敬益深。因是悟道也。此其类也</p>
<p>有以饭食而作佛事。有以园林台观而作佛事　肇曰。众香园即其事也。园林如极乐林树说法等。一义云。饭食以舌根通道。园林眼根通道</p>
<p>有三十二相八十随形好而作佛事　肇曰。好严饰者示之以相好也</p>
<p>有以佛身而作佛事。有以虚空而作佛事。众生应以此缘得入律行　肇曰。好有者存身以示好有。空者灭身以示空。如密迹经说也。上相虽在身而身相不一所因各异故佛事不同</p>
<p>有以梦幻影响镜中像水中月热时炎如是等喻而作佛事　肇曰。自有不悟正言因喻得解者</p>
<p>有以音声语言文字而作佛事　肇曰。即娑婆国佛事</p>
<p>或有清净佛土寂寞无言无说无示无识无作无为而作佛事　肇曰。有真净土纯法身菩萨外无言说。内无情识。寂寞无为而超悟。事外非是言情所能称述。此佛事之上也</p>
<p>如是阿难。诸佛威仪进止。诸所施无为非佛事　法身无为应物故进止威仪皆佛事也</p>
<p>阿难。有此四魔八万四千诸烦恼门　而诸众生为之疲劳。诸佛即以此法而作佛事　肇曰。三毒等分。此四魔烦恼之根也。因一根生二万一千烦恼。合八万四千。出无量尘垢故名门也。众生皆以烦恼为病。而诸佛以之为药。如淫女欲为患。更极其情欲然后悟道。毒龙以嗔必为患。更增其忿恚。此以欲除欲。以嗔除嗔。犹良医以毒除毒。斯佛事之无方也</p>
<p>是名入一切诸佛法门　若能深见实相善恶两。亡应物随化能善恶。俱游名悟入法门也。是即或语。或默。或净。或秽。皆是诸佛化物之门也</p>
<p>菩萨入此门者。若见一切净好佛土。不以为喜不贪不高。若见一切不净佛土。不以为忧不碍不没。但于诸佛生清净心。欢喜恭敬叹未曾有也　此三密呵香积等诸菩萨也。真土平等非净非秽。应物而现故有净秽。若能悟净非净故不贪。高悟秽非秽故不忧没。然净秽不同。俱是佛大悲故。但于诸佛生净信心叹未曾有也</p>
<p>诸佛如来功德平等。为化众生故。而现佛土不同　四解释。真土平等化物不等也</p>
<p>阿难。汝见诸佛国土。地有若干如虚空无若干也　如是见诸佛色身有若干耳。其无碍惠无若干也　此下第二呵庵园声闻执应身为实。文三。初喻显等不等。二明一切平等。三正折伏。此初也。地有差别空无差别喻也。应物色身故有若干。净惠法身一切平等。此法合也。肇曰。佛惠如空应形犹地。不以地异而异空。不以空一而释地也</p>
<p>阿难。诸佛色身威相种姓。戒定智惠解脱解脱知见。力无所畏不共之法。大慈大悲威仪所行。及其寿命说法教化。成就众生净佛国土。具诸佛法。悉皆同等　此二明平等。文二。此初。法佛身土真应权实皆等有也。生曰。诸佛色身虽复若干而一佛无不有之。故无不等矣</p>
<p>是故名为三藐三佛陀。名为多陀阿伽度。名为佛陀　二明名等。肇曰。秦言正遍知。见法无差谓之正智。无不周谓之遍。决定法相谓之知。多陀等者。肇曰。秦云如来。亦云如去。如法如来。如法而去故。今不改千圣同辙故名如来。亦名如去。佛陀者。肇曰。秦言觉。生死长寝莫能自觉。自觉彼其唯佛也</p>
<p>阿难。若我广说此三句义。汝以劫寿不能尽受。正使三千大千世界满中众生。皆如阿难多闻第一得念总持。此诸人等以劫之寿亦不能受。如是阿难。诸佛阿耨多罗三藐三菩提无有限量。智惠辩才不可思议　此下三正明折伏阿难。文三。此初明。一人不受正使三千等多亦不受。如是阿难等明菩提无边故身智权实应化功德不可思议。岂是声闻所能量也</p>
<p>阿难白佛言。我从今已往不敢自谓以为多闻　此三阿难伏过以激劝。文四。此初阿难伏也。肇曰。阿难于五百弟子中多闻第一。今闻佛事乃自审宜闻</p>
<p>佛告阿难。勿起退意。所以者何。我说汝于声闻中为最多闻。非谓菩萨　二佛慰也。肇曰。物有于上不足。于下有余。不可以于下有余而置于上也</p>
<p>且止阿难。其有智者不应限度诸菩萨也。一切海渊尚可测量。菩萨禅定智惠总持辩才一切功德不可量也　三叹菩萨功德无量</p>
<p>阿难。舍置菩萨所行。是维摩诘一时所现神通之力。一切声闻辟支佛。于百千劫尽力变化所不能作　四结。简小大。大士不思议一时所现神通力非二乘所能为也</p>
<p>尔时众香世界菩萨来者。合掌白佛言。世尊。我等初见此土生下劣想。今自悔责舍离是心。所以者何。诸佛方便不可思议。为广众生故。随其所应现佛国异　此四大士悔责。文有悔有释。肇曰。初见土秽生下劣想。谓诸菩萨亦有升降。闻上佛事乃自悔责</p>
<p>唯然世尊。愿赐少法还于彼土当念如来　此下第三请法还国。文三。一请。二善。三称叹还国。此初请也。肇曰。既知佛事之难议故欲请法而返土。将宣扬如来不思议道。令本国众生念佛功德也</p>
<p>佛告诸菩萨。有尽无尽解脱法门。汝等当学此下二答。文四。初标名。二略释。三广释。四结劝。此初也。肇曰。有为法有三相故有尽。无为法无三相故无尽</p>
<p>何谓为尽。谓有为法。何谓无尽。谓无为法。如菩萨者。不尽有为。不住无为　二略释。肇曰。有为虽伪舍之则大业不成。无为虽实住之则惠心不明。是以菩萨不尽有为故德无不就。不住无为故道无不覆。至能出生入死遇物斯乘。在净而净。不以为欣处。秽而秽不以为戚。应彼而动。于我无为。此诸佛平等不思议之道也</p>
<p>何谓不尽有为　此下三明广释文三。初释不尽。次释不住。后双释也。初中文三。此初征也</p>
<p>谓不离大慈不舍大悲　此下二释也。既杂明万行无别料次。肇曰。慈悲乃入有之基树德之本故发言有之</p>
<p>深发一切智心而不忽忘。教化众生终不厌惓。于四摄法常念顺行。护持正法不惜躯命。种诸善根无有疲厌。志常安住方便回向　外化不离慈。内修不忘智。谓求菩提心不系忘也。又外化不厌。内顺四摄。外护法桥。内求功德。皆回向菩提。方便化物不求二乘三界果也。肇曰。以慈为根。发心为心。然后顺四摄化众生。护正法种善根。以此众德茂。其枝条道树日滋不尽有为也。下诸行愿枝条之流取其日滋日茂以成不尽义耳。废舍慈悲道树不建。众德损耗自隐涅槃。谓尽有为也</p>
<p>求法不懈说法说法无吝。勤供诸佛故。入生死而无所畏　为法不怠供佛无畏。肇曰。不以结生曷为而畏</p>
<p>于诸荣辱心无忧喜。不轻未学敬学如佛八风不移志。劝学不轻心。肇曰。未学当学所以不轻已学。当成故敬如佛</p>
<p>堕烦恼者。令发正念。于远离乐不以为贵。不着已乐庆于彼乐　不乐烦恼不贵涅槃大士之化也。肇曰。独善之道何足贵也。不着已乐等大士之心也</p>
<p>在诸禅定如地狱想　肇曰。禅定虽乐安之则大道不成。菩萨不乐故想如地狱</p>
<p>于生死中如园观想　肇曰。生死虽苦大道之所因。菩萨好游故想如园观也</p>
<p>见来求者为善师想　肇曰。求者虽欲自益而实益我故想为善师</p>
<p>舍诸所有具一切智想见毁戒人起救护想诸波罗蜜为父母想。道品之法为眷属想　必因此施成就善根至一切智。又不嫌毁戒。但念悲救想波罗蜜能生法身。助成菩提莫过道品。此等是大士之想念也</p>
<p>发行善根无有齐限。以诸净国严饰之事成已佛土　增广万善严净佛土依报行也　行无限施具足相好。除一切恶净身口意　肇曰。行无限施者开四门施。求者所取无碍大施法也。又解。除垢恶以净三业行大施。以严相好正报行也</p>
<p>生死无数劫意而有勇。闻佛无量德志而不惓。以智惠剑破烦恼贼出阴界入。荷负众生永使解脱　大悲不屈于生死。精进不倦于佛德。以智惠剑破烦恼因出法身果。荷负众生。此菩提萨埵心也。肇曰。法身越三界阴界入所不摄故言出。若受阴界入身处积尘之内。则自固羁锁安能济波</p>
<p>以大精进摧伏魔军。常求无念实相智慧行。少欲知足。而不舍世间法　精进以摧魔。无念以证真少欲而不舍世间。大士之行也。肇曰。真智无缘故无念。不舍世者。肇曰。和以无念欲而舍世自异</p>
<p>不坏威仪而能随俗。起神通惠引导众生。得念总持所闻不忘。善别诸根断众生疑。以乐说辨演法无碍　不坏法身起通道物身业化也。正念总持多闻不忘意业化也。差别众根断疑乐说口业化也。此大士之三密也。不坏威仪者。肇曰。同俗俯仰不失道仪。天下皆谓我同已而我独异人。乐说辩者四辨也</p>
<p>净十善道受天人福。修四无量开梵天道　十善欲天因无量梵天因物无出世之根。故接以人天之善令离三途。此大士之方便也</p>
<p>劝请说法随喜赞善。得佛音声身口意善。得佛威仪　此大士之德也。佛音者经云八音也。一彻好。二柔软。三和适。四谛了。五不女。六不误。七深远。八不竭也。又密迹经云。有无量音也</p>
<p>深修善法所行转胜。以大乘教成菩萨僧。心无放逸不共众善　自行则深修转胜　导众则化以大乘。又不矜一善以放逸。乃圆万德以成道。以大士之进求也</p>
<p>行如此法是名菩萨不尽有为　此三结也。肇曰。修如上法自行化彼功德日茂不尽有为也。夫善有为法变怀物耳。废舍不修则日耗日尽</p>
<p>何谓菩萨不住无为　此下第二释不住无为也。文三如前。此初标也</p>
<p>谓修学空不以空为证。修学无相无作。不以无相无作为证　修学无起不以无起为证　此下二释文三。此初明三解脱也。二乘观三脱乐涅槃故取证。菩萨观三脱乐大悲故不证　无起者。因缘生法无自性故不生起也。肇曰。此定观之别门也</p>
<p>观于无常而不厌善本。观世间苦而不恶生死。观于无我而诲人不倦。观于寂灭而不永灭　此二四非常观也。破常倒故观无常。以大悲故不厌。善乐破例故观苦。以大悲故不恶生死。破我倒故观无我。以大悲故常诲人。破喧动故观寂灭。以大悲故不永灭。又观无常故不住生死。不厌善本。不住涅槃。余倒然</p>
<p>观于远离而身心修善。观无所归				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 