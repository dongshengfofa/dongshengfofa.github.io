<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>净名经集解关中疏卷上</p>
<p>　　　　中京资圣寺沙门道液集</p>
<p>昔汉明中法教始流于葱左肇建塔像翻译尚阻。爰及魏晋创硲宣传而所出诸经犹词疏理蹇。盖习学者未融于大观。传译者阙通于方言。既为大法浸微未可量其得失。自秦弘始三年冬罗什入关。先译大品智论爰及中观门百使陶染至理。然后重译兹经及法华等。所以文切理诣无间然矣。曰者传习多疏道尚学以胆异端致使大宗芜蔓真极。而关中先制言约旨深将传。后进或惮略而难通。盖时移识昧。岂先贤之阙欤。道液不揆庸浅。辄加裨广净名以肇注作本。法华以生疏为凭。然后傍求诸解共通妙旨。虽述而不作终。愧亡羊者哉。于时上元元年岁次困顿永泰初祀。又于长安菩提道场夏再治定庶法镜转明惠灯益矣</p>
<p>　　维摩诘经序</p>
<p>　　　　释僧肇作</p>
<p>维摩诘不思议经者。盖是穷微尽化妙绝之称也。其旨渊玄非言像所测。道越三空非二乘所议。超群数之表绝有心之境。眇莽无为而无不为罔。知所以然而能然者不思议也。何则夫圣智无知而万品俱照。法身无像而殊形。并应至韵无言。而玄藉弥布冥权无谋而动与事会故。能统济群方开物成务利现天下于我无为而惑者睹感照因谓之智观。应形则谓之身觌。玄藉便谓之言。见变动而谓之权。夫道之极者岂可以形言权智而悟其神域哉。然群生长寝非言莫晓。道不孤运弘之由人。是以如来命文殊于异方召维摩诘于地土爰集毗耶共弘斯道。此经所明统万行则以权智为主。树德本则以六度为根。济蒙惑则以慈悲为首。语宗极则以不二为言。凡此众说皆不思议之本也。至若借座灯王请饭香土手接大千室包干像不思议之迹也。然幽关难启圣应不同。非本无以垂迹。非迹无以显本。本迹虽殊而不思议一也。故命侍者标以为名焉。大秦天王[倠/乃]神超世玄心独悟。弘至治于万机之上扬道化于千载之下。每寻玩兹典以为栖神之宅。而恨支竺所出理滞于文。常恐玄宗坠于译人北天之运运通有所在也。以弘始八年岁次鹑火命大将军常山公。右将军安城侯与义学沙门千二百人于长安大寺请罗什法师重译正本。什以高世之量冥心真境既尽环中又善方言。于时手执胡文口自宣译。道俗虔虔一言三复陶冶精求务存圣意。其文约而诣其旨婉而彰。微远之言于兹显。然余以闇短时预听。次虽思之参玄然粗得文意。辄顺所闻为之注解略记诚言述而不作庶。将来君子异世同闻焉</p>
<p>维摩诘所说　睿曰。夫经或以人为名。或以法名者。自非佛所说。多随人为名。佛之所说非唯一经。故随所说法以为名。此经总人法二名者。以人为名则明法之所由。以法为名则略经之大体。所以两存耳　什曰。维摩诘秦言净名。即五百童子之一人也。从妙乐国来游此境。所应既周将还本土。欲显其淳德以泽群生。显述悟时要必有由。故令同志诣佛而独不行。独不行则知其疾也。何以知之。同志五百共遵大道。至于进德修善动静必俱。今净国之会业之大者。而不同举明其有疾。有疾故有问疾之会。问疾之会由净国之集。净国之集由净名方便。然则此经始终所由良有在也。若自说而观则与圣齐。功推本而寻功由净名。原其所由故曰维摩诘所说也　肇曰。维摩诘秦言净名法身大士也。其权道无方隐显殊迹。释彼妙喜现此忍土。所以和光尘俗因通道教。常与宝积俱游为法城之侣。其教缘既毕将返妙喜。故欲显其神德以弘如来不思议解脱之道。至令宝积独诣释迦。因留现疾以生问疾之端。建微言之始。妙唱自彼故称其说也　生曰。维摩诘者梵音无垢称也。其晦迹五欲超然无染清名遐布。故致斯号。贵名求实者必重其说。说本表实重之则终得所求。因斯近接有过圣言矣　经　梵云。修多罗此译云契。谓契理之言当根之教。返迷证实。万圣同规。亦曰。为常故。肇师云经常也。古今虽殊觉道不改。群邪不能沮。众圣不能异也</p>
<p>一名不可思议解脱　此约法受名也。下文云。佛为增上慢人说离淫怒痴为解脱。若无增慢者淫怒性。即是解脱此谈体也。或就悲愿处染不染非道通道。此约用名之。以昔教权引三乘言同解脱。今将返权归实。故特号不思议也。即大经百句解脱华严诸善知识解脱皆同此也　什曰。亦名三昧。亦名神足。或令修短改度。或巨细相容变化随意。于法自在解脱于阂故名解脱。能者能然物不知所以故曰不思议。亦云。法身大士念则随应不入禅定。然后能也。心得自在不为不能所缚故曰解脱也。若直明法空则乖于常习无以取信故。现物随心变明物无定性。物无定性则其性虚矣。菩萨得其无定故令物随心转则不思议。乃空之明证将显理宗故以为经之标也　肇曰。微远幽深二乘不能测不思议也。纵任无碍尘累不能拘解脱也。此经自始于净土。终于法养。其中所明虽殊然其不思议解脱一也。故总以名焉。上以人名经。此以法名经。以法名经所以标牓指归。以人名经所以因人弘道者也　生曰。无垢之称或止形迹心不安然。故复言其解脱。更为一名不可思议者。凡有二种。一曰。理空非惑情所图。二曰。神奇非浅识所量。若体夫空理则脱思议之惑。惑既脱矣则所为难测。维摩诘今动静背神奇必脱诸惑。脱惑在乎体空。说空是其所体。是以无垢之名信而有征名。苟有征其求愈到。到于求者何患不悟乎　睿曰。菩萨无心应物有说。众生但睹其教莫测所由。故名所说为不思议。虽说而无心故不阂于有。虽无心而能说故不阂于无。空有所不能累故名之为解脱</p>
<p>　　佛国品第一</p>
<p>什曰。经始终由于净国。故以佛国冠于众篇也。真应二土会以平等。广如下文。然十四品经大分三别。初此品半为未信令信故名序分。次十一品半信已令悟故名正宗分。三后二品尽经悟已应传名流通分。初序分中复有三别。初列时方处等。是集经者引事证信。次合盖现土。是说经者骇物令信。后称叹赞扬。是问经者使仰德生信也。初文又六。一信经辞。二传经旨。三闻经时。四说经者。五听经处。六闻经众</p>
<p>如是　此初信经辞也。肇曰。如是信顺辞也。夫信则所言之理顺。顺则师资之道成经无丰约。非信不传故建言</p>
<p>如是我闻　此二传经旨也。肇曰。出经者明己亲承圣旨无传闻之谬也</p>
<p>一时　此三闻经时也。众生信重为感如来悲愿为应道交故曰一时。肇曰。法王启运喜集之时也</p>
<p>佛　此四说经者。梵音云。具言佛驮。此翻为知者。大品云。知诸法实义故。大论云。菩提名智。佛名智者。是即解圆德备言诚物信也</p>
<p>在毗耶离　此下五列听经处。有通有别。通为远者知别为近不谬。此初通处。肇曰。毗耶离国名也。秦言广严。其土平广严事因以为名。又云。好稻土之宜也</p>
<p>庵罗树圆　别处。肇曰。庵罗树名也。其果似桃而非。先言奈氏失也。事在他经。园者住处之通称。梵云僧伽蓝摩。此云众园。言伽蓝者略也</p>
<p>与大比丘众八千人俱　此下六列同闻经众证非己谬传众有三别。初列声闻。形心俱胜证信最亲故先列也。次列菩萨。心同形异证信小疏故次列也。后列天龙。形心俱乖证信最疏故后列也。初列比丘与者共也。大即极果比丘人名众言和合。肇曰。比丘秦言或名净乞食。或名破烦恼。或名能持戒。或名能怖魔。天竺一名该此四义。秦无一名以译之故存其义名焉</p>
<p>菩萨　此下二列菩萨众。文五。一举名。二辩数。三叹德。四列名。五总结。此初也。肇曰。菩萨正音云菩提萨埵。菩提佛道也。萨埵秦言大心。众生有大心入佛道也。谓以大悲智无边行愿为物求道故以名之。什曰。大士凡有三种。一者出家。二者在家。三者他方来。复次一者结业身。二者法身也。此中菩萨多是法身。然应感之形与物同迹。物或齐其所见。而生劣想故举大数。然后序德也</p>
<p>三万二千　二辩数也</p>
<p>众所知识　此下三叹德也。文三。初总叹。次别叹。后结叹。总叹又三。此初叹外化也。闻名钦风为知睹。形饮化为识。肇曰。大士处世犹日月升天。有目之士谁不知识</p>
<p>大智本行皆悉成就　二自行也。大智叹解本行叹行。肇曰。大智一切种智也。此智以六度六通众行为本。诸大士已备此本行</p>
<p>诸佛威神之所建立　三结释也。肇曰。天泽无私。不润枯木。佛威虽普不立无根。所建立者道根必深乎。睿曰。凡有二种。或以神化所加令其暂悟名为建立。或以妙法启心化之同已亦名建立</p>
<p>为护法城受持正法　此下二明别叹文三。初约护法叹。次约修行叹。后就近果叹。初文又三。谓护法。护人。结释。护法复二。此初叹修因也。肇曰。外为护法之城。内有受持之固也。什曰。法城即实相法也。使物无异见故言护也。复次一切经法皆名法城。护持宣布令不坏也。有能持正法亦兼护之也。睿曰。真理为法文字为城。城堑固则内不害。文字存则理不亏也</p>
<p>能师子吼名闻十方　二叹功成也。肇曰。师子吼无畏音也。凡所言说不畏群邪异学。喻师子吼。众兽下之行满天下故称无不普</p>
<p>众人不请友而安之　此二叹护人。亦二。此先叹心也。肇曰。真友不待请。譬慈母之赴婴儿也</p>
<p>绍隆三宝能使不绝　二叹功圆也。肇曰　继佛种则三宝隆。非直显明三宝。宣通经法之谓也。谓能积善累功自致成佛。成佛则有法。有法则有僧。不绝之功事在来劫。今言不绝则必能也。又于其中间自行化人。人亦化物。物我俱成三宝弥兴。众生无尽故宝亦不绝也</p>
<p>降伏魔怨制诸外道　此三释叹。肇曰。魔四魔也。外道九十六种外道也。天台云。禅定伏爱得通。以降众魔智惠破见。发辩以制外道。如问疾品明</p>
<p>悉以清净　此下二叹修行文。即二别自行化他也。前自行复二。初叹断德。后叹智德。断德文三。此初总叹也</p>
<p>永离盖缠　二别叹也。肇曰。盖五盖。缠十缠。亦有无量缠。身口意净三业悉净则盖缠不能累也。五盖者。一贪欲盖。二嗔恚盖。三睡眠盖。四掉悔盖。五疑盖。初二障戒。睡眠障惠。掉悔障定。疑障解脱及知见。十缠者无惭无愧悭疾悔眠掉举惛沈及忿覆也。睿曰。凡夫止结暂灭还生。二乘难灭证处由存。大士了虚情尘俱寂灭处尽根生无所寄。法身居然不论故云也</p>
<p>心常安住无碍解脱　三结叹也。什曰。不思议解脱即其类也。于物无碍故名也　肇曰。七住所得得此解脱则于诸法通达无阂故心常安住</p>
<p>念定总时辩才不断　此下二叹智德亦三。此初总叹也。肇曰。念正念。定正定。总持持善不失持恶不生。无所漏。念谓之总持辩才七辩也。大论云。一捷疾辩。二利辩。三无尽辩。四不断。五随应辩。六义辩。七世间最上辩。此四。是大士之要用故常不断。睿曰。念不忘则惠逾增。定不舍则心常一。持善不失则强忆识而恶不生。辩不绝则化无阂备。此四门可以官府万行故曰也。什曰。菩萨得此四法也。深入坚固经身不失。历劫逾明故言不断也</p>
<p>布施持戒忍辱精进禅定智惠及方便力无不具足　二别叹智德。肇曰。具足谓无相行也七住已上心智寂灭以心无为故无德不为。是以施极于施而未尝施。戒极于戒而未尝戒。七德而殊功其相不异。乃名具足。方便者智之别用耳。智以通幽穷微决定。法相无知而无不知谓之智也。虽达法相而能不证。处有不失无。在无不舍有。冥空存德。彼我两济故曰方便也</p>
<p>逮无所得不起法忍　三约位结也。肇曰。忍即无生惠也。以能堪受实相故以忍为名。得此忍则于法无取无得。心相永灭。故曰无所得不起法忍也</p>
<p>已能随顺转不退轮　此下二明化他行文二。初明内具化行。后明行化利物内行。复三。初明说法德。次明无畏德。后明名闻德。初说法文二。此初举堪能转不退。转不退轮。肇曰。无生之道无有得而失者不退也。流演圆通无系于一人名轮也。诸佛既转此轮诸大士亦能随转也</p>
<p>善解法相知众生根　二释堪能随转。肇曰。诸法殊相无不解。群生异根无不知也。谓由知病识药故能随转也</p>
<p>盖诸大众得无所畏　此下二明盖众无畏德文二。此初标也。肇曰。菩萨别有四无所畏。一得闻总持。二知众生根。三不见能难已使不能答者。四随问能答善决众疑。有此四德故能映盖大众</p>
<p>功德智惠以修其心。相好严身色像第一。舍诸世间所有饰好　此二释也。什曰。明备此德所以无畏。肇曰。心以智德为严。形以相好为饰。严心所以进道。饰形所以靡俗。亦为尊形者示严相耳。岂俗饰之在心也</p>
<p>名称高远踰于须弥　此下三明具名称德。是即凡以名坏行。圣以名化物。文二。此初标也。肇曰。名自有高而不远。远而不高。前闻十方取其远。今踰须弥取高。高谓高胜也</p>
<p>深信坚固犹若金刚　二释名高所以由信固也。肇曰。七住已上无生信不坏也</p>
<p>法宝普照而雨甘露　此下二明正化益物文三。一明生善益。二明破恶益。三明获果益生善又三。此初标二喻。况说法应根普生物善也。肇曰。法宝光无不照。照痴暝也。泽无不润。润生死也。喻海有神宝。能放光除暝。亦因光能雨甘露润枯槁也</p>
<p>于众言音微妙第一　二法合也。谓出世善言故称第一。肇曰。殊类异音既善其言而复超胜</p>
<p>深入缘起断诸邪见。有无二边无复余习　三释也。凡夫不了缘生故执无因邪因。二乘不了缘灭故滞涅槃。皆非深也。菩萨悟生非生。证灭非灭。使习俱亡故名深入。故经云。无无明亦无无明尽也。肇曰。深入为智深解也。解法从缘起则邪见无由生。有无二见群迷多惑。大士久尽故无余习</p>
<p>演法无畏犹师子吼。其所讲说乃如雷震　此下二明破恶益文二。初举二喻。二总结。又前喻破见。后喻破爱见。以迷理爱以滞事固其见则众惑无由丧。絷其爱则善牙莫能发。故什曰。上明一切时无畏。此明说法无畏。上师子吼德音远振。此明能说实法众咸敬顺犹师子吼威慑群兽也。又肇曰。法音远震开导萌牙。犹春雷之动百草</p>
<p>无有量已过量　此二结叹。然智依理发。德与智冥理。智无边德何可量。肇曰。既得法身入无为境。心不可以智求。形不可以像取。故曰。无量六住已下名有量也</p>
<p>集众法宝如海导师　此下三明获果益文二。初标导师得宝喻也。六师邪导不获真果。八正利物必至涅槃故借喻焉。肇曰。导众生入大乘海。采众法宝使必获无难。犹海师善导商人必获夜光</p>
<p>了达诸法深妙之义。善知众生往来所趣及心所行　此下二释能导所以以具权智故也。智达深义能住菩提。权悟众生往来如幻。所以悲利有情而物不能累大士之德。其在兹焉。故楞伽经云。智不得有无而兴大悲心</p>
<p>近无等等佛自在慧十方无畏十八不共　此三明近果叹德也。文三。此初明自证也。肇曰。佛道超绝无与等者。唯佛自等故言无等等。所以辩其等者明一大道理无不极。平若虚空。岂升降之有也。自在慧者十力四无畏十八不共即其事也。大士虽未全具佛惠且以近矣　关闭一切诸恶趣门。而生五道以现其身　此二明化益文二。初明不生而生。后明应生利物。此初证无相故诸趣自闭不舍大悲而现生五道五道者三趣人天也。肇曰。法身无生而无不生。无生故恶趣门闭无不生。故现生五道</p>
<p>为大医王善疗众病。应病与药令得服行　二明所以应生非己业系。但为利他作医王耳。肇曰。法药善疗喻医王也</p>
<p>无量功德皆成就　此三总结叹也。文四。此初句正报满也。肇曰。无德不备</p>
<p>无量佛土皆严净　二依报满也。肇曰。群生无量所好不同。故修无量净土以应彼殊好也</p>
<p>其见闻者无不蒙益　三利物德满。肇曰。法身无形声应物故形声耳。岂有见闻而无益哉。睿曰。法身无身。无身故感而后应。感而后应则无应而不会。故使其见闻者无不蒙益</p>
<p>诸有所作亦不唐捐　四自行德满。肇曰。功不虚设。睿曰。法身无为。为不由己为不由己则动无非时。动无非时故能诸有所作亦不唐捐</p>
<p>如是一切功德皆悉具足　此三总结也</p>
<p>其名曰等观菩萨　此下四列名。睿曰。此诸菩萨或以功行为名。亦有因相得称非唯一途。亦如今人字耳。宜为可望文。消息无定义也。什曰。等观四等观众生也</p>
<p>不等观菩萨　智惠分别诸法也</p>
<p>等不等观菩萨　兼此二也</p>
<p>定自在王菩萨　什曰。于诸定中自在</p>
<p>法自在王菩萨　什曰。说法中在</p>
<p>法相菩萨　什曰。功德法相现于身也</p>
<p>光相菩萨　什曰。光明之相现于身也</p>
<p>光严菩萨　什曰。光明庄严身也</p>
<p>大严菩萨　什曰。明其身相大庄严也</p>
<p>宝积菩萨　什曰。积聚智惠宝也</p>
<p>辩积菩萨　什曰。积聚四辩也</p>
<p>宝手菩萨　什曰。手中出无量宝也</p>
<p>宝印手菩萨　什曰。印者相也。手有出宝之相。亦云有宝印也</p>
<p>常举手菩萨　什曰。现已大慈之手抚慰众生令不恐畏。是以常举手向人唱言勿怖</p>
<p>常下手菩萨　什曰。现常垂下其手现慈心。屈下无伤物之像</p>
<p>常惨菩萨　什曰。悲念众生也</p>
<p>喜根菩萨　什曰。喜根喜等也。亦于实相法中生喜及随喜也</p>
<p>喜王菩萨　什曰。喜有二种。一不净喜受也。二清净法喜故言王也</p>
<p>辩音菩萨　什曰。辞辩也</p>
<p>虚空藏菩萨　什曰。实相惠藏如虚空也</p>
<p>执宝炬菩萨　什曰。执惠宝炬除众冥也</p>
<p>宝勇菩萨　什曰。勇于德宝亦得宝故能勇</p>
<p>宝见菩萨　什曰。以惠宝见诸法</p>
<p>帝网菩萨　什曰。幻术经名帝网也。此大士神变自在犹如幻化。故借帝网以名之。又曰。大士施化如帝王法网也</p>
<p>明网菩萨　什曰。明网自说手有网缦放光明也</p>
<p>无缘观菩萨　什曰。观时不取相故无缘亦深入观莫见其所缘</p>
<p>慧积菩萨　什曰。积聚惠也</p>
<p>宝胜菩萨　什曰。功德宝超于世也</p>
<p>天王菩萨　什曰。一假名天人王名天也。二生天诸天也。三贤圣天大士皆现生也</p>
<p>坏魔菩萨　什曰。行坏魔道</p>
<p>电得菩萨　什曰。因事为名</p>
<p>自在王菩萨　什曰。于诸法自在如王之于人</p>
<p>功德相严菩萨　什曰。功德之相庄严身也</p>
<p>师子吼菩萨　什曰。以大法音令众生伏也</p>
<p>雷音菩萨　什曰。所说法能令天人欢喜。群邪振悚犹若雷音闻者喜惧也</p>
<p>山相击音菩萨　什曰。以大法音消伏刚强音声振击若两山相搏</p>
<p>香象菩萨　什曰。青香象也。身出香风。菩萨身香亦如此也</p>
<p>白香象菩萨　什曰。其香最胜。大士身香亦如是</p>
<p>常精进菩萨　什曰。始终不退</p>
<p>不休息菩萨　什曰。求善不止</p>
<p>妙生菩萨　什曰。生时有妙瑞也。又曰从法化生为妙</p>
<p>华严菩萨　什曰。以三昧力现众花。遍满虚空大庄严也</p>
<p>观世音菩萨　什曰。世有危难称名自归菩萨。观其音声即解脱也。亦名观世念。亦名观世自在</p>
<p>得大势菩萨　什曰。有大势力也。以大神力飞到十方。所至之国六返振动恶趣休息</p>
<p>梵网菩萨　什曰。梵四梵行慈悲喜拾。网言其多</p>
<p>宝杖菩萨　什曰。或物宝。或法宝以为杖</p>
<p>无胜菩萨　功德超胜也</p>
<p>严土菩萨　什曰。净国土</p>
<p>金髻菩萨　什曰。金在髻</p>
<p>珠髻菩萨　什曰。如意宝珠在其髻中。悉见十方世界及众生行业果报因缘</p>
<p>弥勒菩萨　什曰。姓也。此曰慈氏。阿逸多字也。此云无胜。南天竺婆罗门子也</p>
<p>文殊师利法王子菩萨　什曰。秦言妙德。以法身游方莫知其所生。又来补佛处故言法王子也</p>
<p>如是等三万二千人　此五结众数。肇曰。叹德列名。所存名以证经也</p>
<p>复有万梵天王尸弃等。从余四天下来诣佛所而听法　此下三列杂众。此梵王众。肇曰。尸弃梵王名。秦言顶髻</p>
<p>复有万二千天帝亦从余四天下来在会坐　此帝释众忉利天主也。肇曰。一佛土百亿四天下。一四天下各有梵释。故言余亦或从他佛土来</p>
<p>并余大威力诸天　此诸天众。肇曰。除上梵释余大天也</p>
<p>龙　此下八部众也。肇曰。龙有二种。地龙虚空龙。种有四生也</p>
<p>神　肇曰。神受善恶杂报其形胜。人劣天身轻微难见也</p>
<p>夜叉　肇曰。秦言轻捷有三种。一在地。二在虚空。三天夜叉。居下二天守天城门合</p>
<p>乾闼婆　此云香荫。肇曰。天乐神也。居地上宝山中天须乐时。此神体上有异相现。然后上也</p>
<p>阿修罗　肇曰。秦言不饮酒。此神类男丑女端正。有大威力能与天共斗也</p>
<p>迦楼罗　肇曰。金翅鸟神也</p>
<p>紧那罗　肇曰。秦言人非人。其形似人而头上有一角。遂称为人非人。亦天乐神小不如乾闼婆</p>
<p>摩睺罗伽等悉来会坐　肇曰。蟒神也。此八神皆有大神力。能自变形在坐听法</p>
<p>诸比丘比丘尼　此下四众也。肇曰。比丘义同上尼女名也。上八千比丘别称得道者</p>
<p>优婆塞　肇曰。义名信士。又曰。五戒为近事男。八戒为近住男</p>
<p>优婆夷俱来会坐　夷者女也。准上可知</p>
<p>彼时佛与无量百千之众恭敬围绕而为说法　此二明佛现神变骇物令信投人夜光勘不按剑。况乎深妙。未信而传。凡物易以相从。难以理悟。故神化无方使受行也。文有二别。初明佛现胜身后明宝积献盖前文三法喻合也。此即初现胜身也。昔说小乘法微而相劣。今将说大乘法胜而相胜。法华云。着弊垢衣执除粪器。此表昔说小乘现劣相也。又云。于其门内踞师子床罗列宝物。此表说大乘现胜相也。故下偈文目净修广等叹胜相说法。不有不无等叹胜法。始在佛树等叹劣相。三转法轮等叹权法也</p>
<p>譬如须弥山王显于大海。安处众宝师子之座。蔽于一切诸来大众　须弥山等喻也。安处众宝等合也。肇曰。须弥秦言妙高山。处大海之中水上方三百三十六万里。如来处四部之中威相超绝。光蔽大众犹金山之显溟海也</p>
<p>尔时毗耶离城有长者子。名曰宝积。与五百长者子俱。持七宝盖来诣佛所。头面礼足。各以其盖共供养佛　此二明献盖现瑞表说净土之相也。文三。初献盖。次合盖。后归信。此初献盖。表大慈荫物。净土化生即大慈之事也。肇曰。宝积亦法身大士也。常与净名俱诣如来共弘道教。而今独与里人诣佛者。将生问疾之由启兹典之门也</p>
<p>佛之威神令诸宝盖合成一盖。遍覆三千大千世界　此二合盖文二。初合盖。表内慈无缘绝于彼我二。外现净土表应物差别净秽不同。此初也。彼我未亡宝积等盖殊而慈局执。亡性一诸佛所以盖合而慈覆三千。什曰。现此神变其旨有二。一者现神变无量显智慧必深。二者宝积献其所珍必获可珍之果。来世所成必若此之妙明因小而果大</p>
<p>而此世界广长之相悉于中现。又此三千大千世界．诸须弥山．雪山．目真邻陀山摩诃目真邻陀山香山宝山金山黑山铁围山大铁围山．大海江河川流泉原及日月星晨天宫龙宫诸尊神宫悉现于宝盖中　二外现差别。前合盖既表法身平等慈覆不殊。此差别者亦表应身随缘国土不一文二。初现此界。二现十方。此中文三。初十山表陆居众生住处。二大海表水族居处。三日月等表空居住处。然此三类等以慈覆故俱现盖中。肇曰。盖亦不广而弥。八极土亦不狭而现盖中</p>
<p>又十方诸佛诸佛说法亦现于宝盖中　二现十方。吴本云。十方诸佛佛国严净及十方佛所在说法皆现宝盖中。此即现相明宗旨可见矣。肇曰。将显佛土殊好不同。故通现十方也。诸长者子皆久发道心而未修净土。欲悦其来供之情启净土之志。故因其盖而现焉</p>
<p>尔时一切大众睹佛神力叹未曾有。合掌礼佛瞻仰尊颜目不暂舍　此三睹瑞三业归信也。什曰。信乐发中现相于外也</p>
<p>长者子宝积。即于佛前以偈颂曰　此下三明问经者。称扬佛德使物归信为启问之由。肇曰。形敬不足。以写心故复赞之咏之。三十六行偈。述叹文四。初叹大乘胜应。二叹小乘劣应。三叹现瑞表发。四叹佛三密功德。前文又三。初两行总叹内德。二两行明神通。三五行叹说法。此初也</p>
<p>目净修广如青莲　此初四句此句叹形。肇曰。五情百体目最为长瞻颜而作故先叹目也。天竺有青莲花。其叶修而广。青白分明。有大人目相故以为喻也</p>
<p>心净已度诸禅定　此句叹心。肇曰。形长者。目主德者。心叹目则摄众相。叹心则摄万德。故作者标二为颂首。禅定之海深广无际。自非如来清净真心无能度者</p>
<p>久积净业称无量　此句叹因。肇曰。于无数劫积三净业故名称无量</p>
<p>导众以寂故稽首　此句叹果。言与众同游八正至寂灭涅槃。故敬礼也。肇曰。寂谓无为寂灭之道也</p>
<p>既见大圣以神变普现十方无量土。其中诸佛演说法。于是一切悉见闻　此二叹神通也。以见盖中国土净秽不同。为下致问之由也。肇曰。既见合盖之神变已不可测。方于中现十方国土及诸佛演法。于是忍界一切众会悉遥见闻为希有也</p>
<p>法王法力超群生。常以法财施一切　此三叹说法文三。此初标法施也。肇曰。俗王以俗力胜民故能泽。及一国法王以法力超众故能导济无疆也</p>
<p>能善分别诸法相。于第一义而不动　此二两行叹法王义。肇曰。第一义为诸法一相义。虽分别殊相而不乖一相。此美法王莫易之道动为乖矣</p>
<p>已于诸法得自在。是故稽首此法王　肇曰。世王自在于民。法王自在于法。法无定相。随应而辩为好。异者辩异而不乖同为好。同者辩同而不乖异。同异殊辩而俱适法相故得自在</p>
<p>说法不有亦不无　此三释叹所说大乘二空法也。此初明因缘有故即有非有为法空也。不同小乘舍有证空。此即不亡于空故名法执也。肇曰。欲言其有有不自生。欲言其无缘会则形。会形非谓无。非自非谓有。具有有故有无。无有何有无。有无故有有。无无何有有。然则自有则不有。自无则不无。此法王之正说也</p>
<p>以因缘故诸法生　此句释也。肇曰。有亦不由缘。无亦不由缘。以法非有无故由因缘生。论曰。法从缘故不有。缘起故不无也</p>
<p>无我无造无受者　此下偈明我本不有。即无无我入不二门。不同二乘舍我住无我也。又我造受三计我之别名。此明由业迁形。岂有常我主其异形哉。肇曰。诸法皆从缘生耳。无别有真宰主之者故无我也。夫以有我故能造善恶受祸福法。既无我故无造无受者</p>
<p>善恶之业亦不亡　此句释也。肇曰。若无造无受者则不应有为。善获福而为恶致殃。然众生心识相传美恶。由起报应之道连锁相袭其犹声和响顺形直影端。此自然之理。无差毫分。复何假常我而主之哉</p>
<p>始在佛树力降魔得甘露灭觉道成　此二八偈叹昔说小乘权现劣身益物也。文四。初两行明得道。二两行明转法轮。三两行明得益。四两行怨亲平等。此初光明降魔证灭。谓如来应迹王宫割爱踰城历试邪道。舍邪坐树。誓取菩提。魔宫振动先权色贪。次伏怨敌。外魔既散方证涅槃。甘露择灭。结习内魔于兹永尽。佛树者菩提也。始言初也</p>
<p>已无心意无受行。而悉摧伏诸外道　此释伏外也。一解云。昔六行修禅及苦行等。菩萨无心受彼邪法。但为示同调伏耳。又肇曰。心者何也。染有以生。受者何也。苦乐是行至人冥真体寂虚空。其怀虽万法普照而心未尝有苦乐。是经而不为受物。我永寂。岂心受之可得。此无心伏于物而物无不伏。受者受着也</p>
<p>三转法轮于大千。其轮本来常清净　此二明诣鹿野苑转法轮也。道成即化物故。次说法文二。此先明转法也。三转者示相转劝修转引证转也。谓初示四谛法相也。次劝修行此四谛也。复言我已获证令信受也。大千者佛一化境也。肇曰。法轮常净犹虚空也。虽复古今不同时移俗易圣。圣相传其道不改</p>
<p>天人得道此为证。三宝于是现世间　此二明功成。肇曰。初转法轮时俱轮等五人。八万诸天得道。此常清净之明证觉道。既成佛宝法轮。既转法宝五人出家得道。僧宝于是言其始也。五人者憍陈如摩诃男阿湿卑婆提婆敷也</p>
<p>以斯妙法济群生。一受不退常寂然。度老病死大医王。当礼法海德无边　此三明得益。明断见修惑得涅槃益也。肇曰。九十六种道上者。亦能断结生无色界天。但其道不真要还坠三途。佛以四谛妙法济三乘。众生无有。既受还坠生死者。故曰。一受不退。永毕无为故常寂然也。又生老病死患之重者。济以法药故为医王之长也。此则法轮渊旷难测。法海流润无涯德无边也</p>
<p>毁誉不动如须弥　此四叹平等文三。此初八风不动也。肇曰。利衰毁誉称讥苦乐八法之风不动如来犹四风之吹须弥也</p>
<p>于善不善等以慈　此二违顺不动。肇曰。截手不戚捧足不忻。善恶自彼慈覆不二。又顺法违法及不违顺心平等也</p>
<p>心行平等如虚空。孰闻人宝不敬承　三结释也。肇曰。在天为天宝。在人为人宝。宝于人天者岂天人之所能故物莫不敬承也</p>
<p>今奉世尊此微盖。于中现我三千界。诸天龙神所居宫。乾闼婆等及夜叉。悉见世间诸所有。十力哀现是化变。众睹希有皆叹佛。今我稽首三界尊　此下四行颂上献盖等三奉微盖等献盖也。于中现等合盖也。众睹等众叹也　肇曰。微微小也。所奉至微所见至广。此是如来哀愍之所现。十力者是如来别称耳</p>
<p>大圣法王众所归。净心观佛靡不欣。各见世尊在其前斯。则神力不共法　此下第四叹佛三密利物功德。此初身密也。法王慈惠众庶怀归净信有殊佛亦随应。肇曰。法身圆应犹一月升天影现百水。不与二乘共也</p>
<p>佛以一音演说法。众生随类各得解。皆谓世尊同其语。斯则神力不共法　此下六行叹口密四辩。此初二行法词二辩也。随类各解诸法名字不同。此法辩也。皆谓世尊同其言音此词辩也。佛得一切众生语。言陀罗尼。无言之言不与二乘共也</p>
<p>佛以一音演说法。众生各各随所解。普得受行获其利。斯则神力不共法　此两行叹义辩也。凡夫示以因果善恶之义。二乘示以无常寂灭等义。大乘示以不生不灭实相之义。肇曰。好施者闻施。好戒者闻戒。各异受异行。获其异利。或人天乐异。或二乘涅槃。或究竟菩提一雨所润三草不同。岂二乘共也</p>
<p>佛以一音演说法。或有恐畏或欢喜。或生厌离或断疑。斯则神力不共法　此二行乐说辩也。肇曰。众生闻苦报则恐畏。闻妙果则欢喜。闻不净则厌离。闻法法相则断疑。不知一音何演而令欢畏异生。此岂二乘所能共也</p>
<p>稽首十力大精进。稽首已得无所畏。稽首住于不共法。稽首一切大道师　此下七行叹心密文三。初两行叹智德。此两行明断德。后三行明恩德也。智与理冥相如心寂不可以虑知。辩不可以名数定言。十力无畏等者。盖示物方便耳。智不可屈力也。不惧外难无畏也。二乘所无不共也。名数如别</p>
<p>稽首能断众结缚。稽首已到于彼岸　此下断叹德也。二乘自断。大圣兼度。此初自断结缚。结谓九结。爱恚慢无明疑此五钝使。见结身边邪三见也。取结戒取见也。此二结五利使也。悭结嫉结十缠中二缠也。缚者四缚贪欲缚嗔恚缚戒取缚见取缚。亦云。贪嗔痴三缚。又一念取相顿迷真理万惑从起皆名结缚。即一切烦恼皆名为结。皆名为缚也</p>
<p>稽首能度诸世间。稽首永离生死道　此明自度结。即能度诸世间离生死也</p>
<p>悉知众生来去相。善于诸法得解脱　此下三明无缘悲化即恩德也。此行知生去来于法无著。肇曰。众生行往来于六趣心驰骋。于是非悉知之也。又我染诸法故诸法缚我。我心无染则万缚斯解</p>
<p>不着世间如莲花。常善入于空寂行　此行知世如幻而大悲不舍。肇曰。出入自在而不乖寂故常善入也</p>
<p>达诸法相无挂碍。稽首如空无所依　此行明解诸法而不取着。肇曰。万法幽深谁识其族。唯佛无阂故独称达而圣心无寄犹空无依</p>
<p>尔时长者子宝积。说此偈已白佛言。世尊是五百长者子。皆已发心阿耨多罗三藐三菩提心　此下明正宗。前序分既合盖骇心赞扬信发故。此当根启悟证果获益文三。初佛国半品法王命宗。二方便下九品大士助佛扬化。三菩萨行见阿閦二品宣扬事讫还归印定。如王宣正令大臣行事事讫朝尊之类也。初文二。初宝积请说。二如来酬答。初请文二。初明发心即堪闻法之根也。肇曰。阿耨多罗秦言无上三藐三菩提。秦言正遍知。道莫之大无上也。其道真正无法不知正遍知也</p>
<p>愿闻得佛国土清净　此请问文二。先问果。后问因。此初也。佛昔说小乘以丈六一身为真身。亦丘陵一国为真土。今将返小归大故。于诸方等经明佛身应物无量。悟丈六之非真。于此经合盖见诸佛国殊。亦了丘陵之非实。故因现盖有此问焉。又众生业异身殊处别。诸佛道一身土合同现盖。既国土有殊故愿闻其所以。肇曰。诸长者子久发无上心而未修净土。所以宝积俱诣如来现盖。皆启其萠也。既于盖中见诸佛净土殊好不同志在崇习。故愿闻佛所得殊好之事也</p>
<p>唯愿世尊。说诸菩萨净土之行　此二问因。肇曰。土之所以净。岂校饰之所能净之。必由行故请说行。凡行必在学地故。菩萨此问乃是如来现盖之微旨宝积得诣之本意也</p>
<p>佛言善哉宝积。乃能为诸菩萨问于如来净土之行　此下二如来酬答文四。此初佛赞也</p>
<p>谛听谛听善思念之当为汝说　此二明诫许也。谛听者闻惠也。善思者思惠也。念之者修惠也</p>
<p>于是宝积及五百长者子受教而听　三受教也</p>
<p>佛言。宝积众生之类是菩萨佛土　此四明如来答文四。初答二问。二身子疑问。三指按现净。四时众得益。答二问中佛先答果。有法喻合法中又三标释结也。此初标章总答不。经云。虽知诸佛国土永寂如空。而现种种清净佛土。又云。诸佛如来功德平等为教化众生故现佛土不同。明镜无像即以所照面为像。亦法身无处即以化众生处为国土。是以所化众生之类。是如来应物之国土。肇曰。夫至人空洞无像。应物故形。形无常体。况国土之有恒。以群生万端业行不同。殊化异被。至令报应不一。是以净者应之以宝王。秽者应之以石沙。美恶自彼于我无定。无定之土乃曰真土。然则土之净秽系于众生。故曰。众生之类是菩萨佛土。惑谓土之净秽系于众生者则是众生报应之土非如来土。此盖未喻报应之殊方耳。尝试言之。夫如来所修净土以无方为体。故令杂行众生同视异见。异见故净秽所以生。无方故真土所以形。若夫取其净秽众生之报也。本其无方佛土之真也。岂曰殊域异处凡圣两土然后辩其净秽哉</p>
<p>所以者何。菩萨随所化众生而取佛土　此二明列释四句文四。此初明佛国宽狭不同所以。肇曰。此下释所以众生即佛土也。佛土者即众生之影响耳。夫形修影长形短影促。日月使之然乎。形自然耳。故随所化众生之多少而取佛土之宽狭也。是以佛土或以四天下。或以三千。或以恒沙为一国也</p>
<p>随所调伏众生而取佛土　此二明佛土净秽不同。肇曰。随所调伏众生之深浅而取佛土之好丑</p>
<p>随诸众生应以何国入佛智慧而取佛土　此三明闻法入惠之差别。如香积根熟而淳说大乘。娑婆根钝乃先三后一之类也。肇曰。众生自有见净好慕。而进修者亦有见秽恶厌。而进修者所好殊方而言之耳。所因虽异然其入佛惠一也</p>
<p>随诸众生应以何国起菩萨根而取佛土　此下四明起根不同。如香为佛事即于鼻起菩萨根。声为佛事即于耳起根之类也。起根谓信等诸善根即是发菩提心也。又云。或有忻净起根厌秽起根如前</p>
<p>所以者何。菩萨取于净国。皆为饶益诸众生故　此三结释所以也。肇曰。法身无定何国之有美恶。斯外何净可取。取净国者皆为彼耳。故随其所应而取焉</p>
<p>譬如有人欲于空地造立宫室随意无阂　此二喻文二。此初喻菩萨因化众生故有净土。肇曰。净土必因众生。譬立室必因地。无地无众生室土无以成</p>
<p>若于虚空终不能成　此喻二乘不化众生故无净土也。肇曰。二乘澄神虚无不因众生故无净土也</p>
<p>菩萨如是为成就众生故愿取佛国。愿取佛国者非于空也　此三合文可见</p>
<p>宝积当知。直心是菩萨净土　此二答行因也。文二。前横约一十七行明行净不同致果各异。后竖约一十三位明行。既从粗阶妙国土亦渐微转净。此初也。理实万行遍是净因。文列十七行者略标宗旨耳。又此诸行皆上半明行因。菩萨成佛等皆举果释因。复次自行直心自招法身正报之果。化人行直心感善眷属得净土之果。又云。自行直心教人行直心。赞叹直心法随喜行直心者。备此名净土行也。准此直心余行亦尔。肇曰。土之净也必在众生。众生之净必因众行。上直举众生以释土净。今备举众行明其所以净也。夫行净则众生净。众生净则佛土净。此必然之数不可差也。直心等者此约三心明净土。肇曰。土无洼曲乃出于心直故曰直心。是菩萨净土。此即因说果。犹指金为食也。直心者谓心质直无谄。此心乃万行之本故建章有之</p>
<p>菩萨成佛时不谄众生来生其国　此下举果释因。肇曰。化彼同已自土既成故令同行斯集。此明化缘相及故果报相连佛土之义显也。自下因果相对。或前后异名。或前略后广。或前因后果类同行耳</p>
<p>深心是菩萨净土。菩萨成佛时具足功德。众生来生其国　肇曰。树心众德深固难拔深心也。又自心既深则所化亦深。道因既深则所感国土自然功德具足也</p>
<p>大乘心是菩萨净土　菩萨成佛时大乘众生来生其国　法华云。若有众生从佛闻法殷勤精进求一切智。如来知见力无畏等愍念。安乐无量众生利益天人度脱一切。是名大乘。以此化物成佛之时国土无二乘之名。香积佛土即其事也</p>
<p>布施是菩萨净土。菩萨成佛时一切能舍众生来生其国　此下约六度明净土行也。一切能舍者。肇曰。外舍国财身命贪恚悭嫉名一切能舍也</p>
<p>持戒是菩萨净土。菩萨成佛时行十善道满愿众生来生其国　肇曰。十善菩萨戒也。亦有无量戒略举十耳。戒其则无愿不故言满愿也</p>
<p>忍辱是菩萨净土。菩萨成佛时三十二相庄严众生来生其国　肇曰。忍辱颜和故系以容相耳。岂直形报而已哉</p>
<p>精进是菩萨净土。菩萨成佛时勤修一切功得众生来生其国。禅定是菩萨净土。菩萨成佛时摄心不乱众生来生其国。智慧是菩萨净土菩萨。成佛时正定众生来生其国　肇曰。得正定惠决定法相。三聚众生中名正定聚也。依仁王经。未发菩提心为邪定聚。十信为不定聚。十住已去为正定聚</p>
<p>四无量心是菩萨净土。菩萨成佛时成就慈悲喜舍众生来生其国　此慈悲喜舍也。肇曰。此四心周被无际故名无量也。此下杂就万行明也</p>
<p>四摄法是菩萨净土。菩萨成佛时解脱所摄众生来生其国　肇曰。以四事摄众生为四。摄也。一者惠施。财法随彼所须。二者爱心。和言随彼所适。三者利行。随彼所利方便利之。四者同事。遇恶同恶而济恶。遇善同善而进善。菩萨以此为解脱生死而摄众生不同。凡夫为恩爱名利王法等相摄缚也</p>
<p>方便是菩萨净土。菩萨成佛时于一切法方便无阂众生来生其国　肇曰。方便巧惠也。积小德而获大功。功虽就而不为证。无为而无所不为。此方便无阂也。复此菩萨自行善巧不退善根。化他善巧能进物善。故云无碍方便也</p>
<p>三十七道品是菩萨净土。菩萨成佛时念处正勤神足根力觉道众生来生其国　肇曰。念处四念处正勤四正勤也。神足四神足根五根也。力五力也。觉七觉意也。道八正道。菩萨以此正道化物故成佛时正修众生同生其国。外道邪修土所无也</p>
<p>回向心是菩萨净土。菩萨成佛时得一切具足功德国土　回己功德普施众生。同向菩提不住余果。此大士回向也。复次施等善行招人天报。若能回向俱到菩提。此回向为大利也。复次事即世善理即菩提。若能即事悟理。此真回向也。故下文云。布施性即是回向一切智性。此之谓欤。又回向菩提何德不具也</p>
<p>说除八难是菩萨净土。菩萨成佛时国土无有三恶八难　八难者三涂北洲无想天世智邪辩佛前佛后生聋生盲也。有说愿生善处轮除初五难。发正愿轮除世智辩。聪值善人轮除佛前佛后。深种善根轮除生聋盲也。又诸经明。或闻佛名菩萨名相好名经名陀罗尼名常住二字等。皆除三恶八难见佛闻法也。且八难患之极能除利之。最行不至艰功济甚大。凡诸学去可不勉欤</p>
<p>自守戒行不讥彼阙是菩萨净土。菩萨成佛时国土无有犯禁之名　肇曰。犯禁恶名出于讥彼而不自守也</p>
<p>十善是菩萨净土。菩萨成佛时命不中夭。大富梵行所言诚谛。常以软语眷属不离。善知诤讼言必饶益。不嫉不恚正见众生来生其国　肇曰。不中夭不杀报也。大富不盗报也。梵行不淫报也。诚谛不妄语也。软语不恶口。不离和诤不两舌也。饶益不绮语也。不嫉不恚正见。嫉恚邪见心患之尤者故别立三善也</p>
<p>如是宝积菩萨随其直心则能发行　此下二明竖约诸行相资至极净土也。睿曰。上但广明众行因果相对。此明诸行自为始终阶粗至极。始于菩萨自行直心终国土众生一切都净也　肇曰。夫心直则信固。然后能发迹造行。然始于万行者其唯直心乎。此章明行之。次渐微着相因。是以始于直心终于净土。譬犹殖栽丝发其茂百围。直心树其萠众行因而成故言随。复次有以位名配此经。句经文虽不明说理亦无违则直心配十住乃至功德净配法云可知</p>
<p>随其发行则得深心　肇曰。既能发行则道情弥深</p>
<p>随其深心则意调伏　肇曰。道情既深则无粗横也</p>
<p>随意调伏则如说行　肇曰。心既调柔则闻斯能行也</p>
<p>随如说行则能回向　肇曰。闻既能行则能回。其所行标心胜境</p>
<p>随其回向则有方便　肇曰。既回向大乘则大方便之所生也</p>
<p>随其方便则成就众生　肇曰。方便之所立期在成众生也</p>
<p>随成就众生则佛土净　肇曰。众生既净则无秽土也</p>
<p>随佛土净则说法净　肇曰。既处净土则有净说</p>
<p>随说法净则智慧净　肇曰。既有净说则有净智慧生</p>
<p>随智慧净则其心净　肇曰。净智既生则净心转明也</p>
<p>随其心净则一切功德净　肇曰。积德不已者欲以净心。心既净则无德不净</p>
<p>是故宝积。若菩萨欲得净土当净其心。随其心净则佛土净　肇曰。结成净土义也。净土盖是心之影响耳。夫欲响顺必和其声。欲影端正正其形。此报应之大数也</p>
<p>尔时舍利弗承佛威神作是念。若菩萨心净则佛土净者。我世尊本为菩萨时意岂不净。而是佛土不净若此　上佛答二问。既不悟解故。次第二记缘生论文二。初身子生疑。后梵王见异。初中又四。一生疑。二质问。三奉对。四解释。此初明声闻不知真土秽净。斯云应土秽净。随物谓佛实报丈六。六依报丘陵故示执果疑因。因若必净土不应秽。如其秽也。不应成佛故疑问焉。肇曰。土之净秽固非二乘之所能及也。如来将明佛土常净美恶生彼故。以威神发其疑念。以生言端故言承也</p>
<p>佛知其念即告之言。于意云何日月岂不净耶。而盲者不见　此二举喻质问</p>
<p>对曰不也。世尊是盲者过过非日月咎　此三对以盲过也</p>
<p>舍利弗众生罪故不见如来佛国严净。非如来咎。舍利弗我此土净而汝不见　此下四明解释。肇曰。日月岂不明。不见自由瞽。佛土岂不净。罪秽故不睹。岂唯凡夫不睹。身子二乘智眼亦不见</p>
<p>尔时螺髻梵王语舍利弗。勿作是意。谓此佛土以为不净所以者何。我见释迦牟尼佛土清净。譬如自在天宫。此下二明螺髻见净文三。此初梵王同天见净。什曰。佛国清净阶差不同。或如四天乃至如六天。或如梵天乃至净居。或有过净居。唯补处菩萨生此国也。称适众心故现国不同。肇曰。佛土真净超绝三界。岂直如天宫世净而已哉。此盖齐其所见而为言耳。舍利弗在人而见土石。梵王居天而见若天宫。自余所见亦各不同。佛土殊应义存于此也</p>
<p>舍利弗言我见此土。丘陵坑坎荆蕀沙砾。土石诸山秽恶充满　此二身子执秽</p>
<p>螺髻梵言。仁者心有高下。不依佛惠故。见此土为不净耳。舍利弗。菩萨于一切众生悉皆平等。深心清净。依佛智慧则能见此佛土清净　此三释二见所以。先明身子。次辨梵王也。下文云。虽知诸佛国及与众生空而常修净土。教化于群生。身子不了净秽。随缘不依佛惠。忻净厌秽心有高下。非真见也。大士了此净秽应现名。依佛惠知生如幻故皆平等。既净秽常一名真见也</p>
<p>于是佛以足指按地。即时三千大千世界若干百千珍宝严饰。譬如宝庄严佛无量功德宝庄严土。一切大众叹未曾有。而皆自见坐宝莲花。此三明如来现净文四。此初指按现净文有现净况净众见也。前佛答二问身子生疑梵王启论众既不悟故。假现变使知净秽无定。返权悟实矣　生曰。现此变者示无定相以遣封秽之情。使取为净之旨。肇曰。宝庄土净土之最故以为喻也。自见坐花可解</p>
<p>佛告舍利弗。汝且观是佛土严净　此二劝观净也。生曰。且观且寄严净以明无秽。于实乃无事净土矣</p>
<p>舍利弗言。唯然世尊。本所不见。本所不闻。今佛国土严净悉现　此三对佛昔在小乘法会不见净土。亦不闻说。今届兹会方见严净</p>
<p>佛语舍利弗　我佛国土常净若此为欲度斯下劣人故。示是众恶不净土耳　此下四释。今昔净秽所以也。文三。此初法说也。肇曰。自佛而言故常净。若此外应下劣故不净同彼也</p>
<p>譬如诸天共宝器食随其福德饭色有异　此二喻也。肇曰。饭在器色一在乎。不同饭。岂有异。异自天耳。佛土不同。方此可知。故下文云。诸佛如来功德平等。为教化众生故而现佛土不同</p>
<p>如是舍利弗。若人心净便见此土功德庄严　三合文可见</p>
<p>当佛现此国土严净之时。宝积所将五百长者子皆得无生法忍　此大段第四时众得益□。大小二乘各有深浅二益也。此深悟无生也。大品即色明空。悟空色不二亦证无生法忍。法花寿量即伽耶短寿明长寿。悟法身非长非短亦悟无生忍。此经即识明净□□等。悟净秽不二亦得无生忍。以此而观众经殊唱会归同致。肇曰。佛国之兴其正为□无生忍。同上不起法忍也</p>
<p>八万四千人发阿耨多罗三藐三菩提心　此浅者发心也</p>
<p>佛摄神足。于是世界还复如故。求声闻乘三万二千天及人。知有为法皆悉无常。远尘离垢得法眼净　此二小乘益既不悟净秽。应缘故执实有为见无常也。肇曰。国土秽而可净。净而复秽。因悟无常故得法眼。法眼名须陀洹道也。始见道迹故得法眼。名尘垢八十八结也</p>
<p>八千比丘不受诸法漏尽意解　肇曰。无著之道于法无受无染漏尽　九十八结漏既尽故意得解脱成罗汉也</p>
<p>　　方便品第二</p>
<p>此下第二净名助佛阐扬净土之化。九品经文大。分为二。初三品室外诃弹。后六品室内摄受。又先析仕庶。次诃声闻。后诃菩萨。三品浅深之次也。此以叹净□益物。方便□□品也</p>
<p>尔时毗那耶离大城中有长者名维摩诘　肇曰。此经之□起于净名。其微言幽唱亦备之。后文出经者欲远存其人以弘其道教。故此一品全序其德也。品文二。先叹德。次益物。初中叹本迹二身。法身十德本也。应身三业迹也。天台云。西方贵人称为长者皆具十德。今净名法身长者。十德亦然。十德如科文。已曾供养无量诸佛深殖善本　第一姓贵者。殖佛闻法从法化生也。肇曰。树德先圣故善本深殖也</p>
<p>得无生忍　二证位高也。三贤业生。七地愿生。八地已去法身无生名无生忍。此法身大士名龙象也。辩才无阂。游戏神通逮诸总持　此三业德藏名大富也。辩才口业。神通身业。总持心业。旷劫积修三轮德满功济。庶物莫大于兹</p>
<p>获无所畏降魔劳怨　四威势。肇曰。菩萨四无畏也。四魔劳我为怨也</p>
<p>入深法门善于智度。通达方便大愿成就。明了众生心之所趣。又能分别诸根利钝　五二智深也。实智深入智度圆满。权智方便弘誓成就。此自行二智也。了众生心同归本觉见真也。分别利钝随根教化照俗也。此二化他二智也</p>
<p>久于佛道心已纯淑决定大乘　六年耆百千僧祇积修妙智。八地法身决定真伪。此年耆也</p>
<p>诸有所作能善思量　七行无失。肇曰。身口意有所作智慧恒在前。故所作无失也</p>
<p>住佛威仪心大如海　八礼仪备也。肇曰。举动进止不失。圣仪海有五德。一澄净不受死尸。二多出妙宝。三大龙降雨渧如车轴受而不溢四风日不能竭。五渊深难测。大士心净不受毁。戒之尸出惠。明之宝佛大法雨受而不溢。邪魔风日不能亏损。其智渊深莫能测者。故曰心大如海</p>
<p>诸佛咨嗟　九上人嗟叹。一念净信为佛称扬。况法身哉</p>
<p>弟子释梵世主所敬　此十下人归敬弟子声闻也。释帝释也。梵梵王也。世护世四王也。主诸国主也。伏其首则群下从之</p>
<p>欲度人故以善方便居毗耶离　此下第二叹迹化之德文三。初标益物处。次列三业益物。后结叹。初标可见</p>
<p>资财无量摄诸贫民。奉戒清净摄诸毁禁。以忍调行摄诸恚怒。以大精进摄诸懈怠。一心禅寂摄诸乱意。以决定惠摄诸无智　此第二列三业方便。初六度摄物心密方便。次白衣下十八事身密方便。后长者中尊下十一事口密方便。品目之作其在兹焉。初资财等六度者。肇曰。至人不现行六度。现行六度者为摄六蔽耳。此中非悭非施等法身本。布施奉戒等化物迹。非本不可以证真。非迹不可以化物。此初六度方便也</p>
<p>虽为白衣奉持沙门清净律行　此下身密方便。虽现白衣之仪而不乖法身之本。法身寂灭即佛所持大沙门律行也　肇曰。秦言义训勤行。勤行趣涅槃也。亦曰。休息。息生死往来也</p>
<p>虽处居家不着三界　三界生死之家知如幻故不着</p>
<p>示有妻子常修梵行　肇曰。梵行清净无欲行也。又曰。患欲淤泥故</p>
<p>现有眷属常乐远离　肇曰。在众若野。又曰。觉爱别离故</p>
<p>虽服宝饰而以相好严身　肇曰。外服俗饰而内修相好也</p>
<p>虽服饮食而以禅悦为味　肇曰。外食世膳而内甘禅悦</p>
<p>若至博弈戏处辄以度人　传云。博弈围棋也。空弃光阴无裨来业。肇曰。因戏止戏</p>
<p>受诸异道不毁正信　肇曰。同于异者欲令异同于我耳。岂正信之可毁。受谓受学道法也</p>
<p>虽明世典常乐佛法　肇曰。世典虽尽明所乐在真法</p>
<p>一切见敬为供养中最　肇曰。含齿无不敬。净养无不供。故曰。为致养之最也</p>
<p>执持正法摄诸长幼　肇曰。外国诸部曲皆立三老。有德者为执法人。以决卿讼摄长幼也。净名现执俗法因通道法也</p>
<p>一切治生谐偶虽获俗利不以喜悦　贪生图业有身皆患。世利称心弥增流浪。大士诫之不以喜悦</p>
<p>游诸四衢饶益众生　肇曰。四衢要路人所交集。随彼所须而为益焉</p>
<p>入治政法救护一切　肇曰。治政法律官也。导以正法。使民无偏枉。救护一切也</p>
<p>入讲论处导以大乘　外道二乘执见异论。大士摄伏导以大乘令其解脱</p>
<p>入诸学堂诱开童蒙　肇曰。学堂童蒙书学堂也。诱开如太子入学现梵书比也</p>
<p>入诸淫舍示欲之过　肇曰。外国淫人别立聚落。凡预士流目不暂顾。大士同其欲然后示其过</p>
<p>入诸酒肆能立其志　肇曰。酒致失志开放逸门也</p>
<p>若在长者长者中尊为说胜法　此下三明口密益物。肇曰。凡人易以威顺。难以理从。大士每处其尊以弘风靡之化。长者豪族望重多以世教自居不求出。世胜法永处轮回</p>
<p>若在居士居士中尊断其贪着　肇曰。积财一亿入居士里宝货弥殖。贪着自缠岂思出离</p>
<p>若在刹利刹利中尊教以忍辱　肇曰。刹利王者种也。秦言田主。劫初人食地味转食自然粳米。后人情渐伪各有封殖。遂立有德处平分田。此王者之始也。其尊贵自在多强暴怒恣意伤害自取沦回故教以和忍</p>
<p>若在婆罗门婆罗门中尊除其我慢　肇曰。秦言外意。以道学为业。或在家或出家。苦行多恃已道术。我慢自蔽没生死流</p>
<p>若在大臣大臣中尊教以正法　肇曰。正法治正法也。教以正法。治国以道。□佐时亦令知身如泡。不保荣禄</p>
<p>若在王子王子中尊示以忠孝　为臣须忠为子应孝。肇曰。所承处重。宜以忠孝为先也</p>
<p>若在内官内官中尊化正宫女　什曰。外国法取历世忠良耆长。有德为内官化正宫女。嗜色之业报以女身。若不正修岂能出离</p>
<p>若在庶民庶民中尊令兴福力　肇曰。福力微浅故生庶民衣食尚乏。安能进道</p>
<p>若在梵天梵天中尊诲以胜惠　肇曰。梵天多有禅福不求出世胜惠</p>
<p>若在帝释帝释中尊示现无常　无常者涤欲爱之神汤。凡未离欲界者岂不铭心哉。什曰。梵垢薄而着浅故为说胜惠释。爱重而着深故现无常也</p>
<p>若在护世中尊护诸众生　护世四天王也。东方持国主。主二部揵闼婆毗舍阇。南方增长主。主二部鸠槃荼薜荔多。西方杂语主。主二部龙及富单那。北方多闻主。主二部夜叉罗刹。护诸世间也</p>
<p>长者维摩诘以如是等无量方便饶益众生</p>
<p>此第三结叹也。肇曰。法身圆应其迹无端故称无量。上略言之耳</p>
<p>其以方便现身有疾　此下第二现疾益物文四。一明方便现疾。二诸人参问。三因为说法。四闻法得益。此初也。肇曰。虽复变现殊方妙迹不一。然此经之起本于现疾故作者别序其事也</p>
<p>以其疾故。国王大臣长者居士婆罗门等。诸王子并余官属。无数千人皆往问疾　此下第二着。有众生因集参问也</p>
<p>其往者。维摩诘因以身疾广为说法　此三明因疾说法文二。初劝厌凡身。二劝求佛身。前文复二。前明缘理正观。后辨缘事对治观。此总标也。肇曰。同我者易信。异我者虽顺故因其身疾明有身之患。什曰。欲明履道之身未免斯患。况于无德而可保耶</p>
<p>诸仁者是身无常无强无力无坚。速朽之法不可信也　此下次正说无常苦空无我四观文也。此初无常观。夫无常者悟身有为体性灭。此理无常也。阿阶道果若四时代谢形变色衰。此是事转非真悟也。肇曰。身之危脆强力不能保。孰能信其永固者。此无常义也</p>
<p>为苦为恼众病所集。诸仁者如此身明智者所不怙　此二苦观。法身常乐无漏因生则知漏因。生身性本自苦见此苦理道果从生。若待鞭挞伤害方见苦者非苦理也。病恼相仍明智不怙怙恃怙也</p>
<p>是身如聚沫不可撮摩　此下十喻明空观。身者因是妄惑果是伪报。观察此理名悟空也。复次四大虚伪不真故空亦非毁灭。代谢之空哉。肇曰。撮摩聚沫之无实。以喻观身之虚伪。此下至电喻明空义也</p>
<p>是身如泡不得久立　肇曰。不久似明无常义。然水上泡以虚空中不实。故不久立犹空义也</p>
<p>是身如焰从渴爱生　肇曰。渴见阳焰惑以为水。爱见四大迷以为身</p>
<p>是身如芭蕉中无有坚　芭蕉之草唯叶无干</p>
<p>是身如幻从颠倒起　肇曰。见幻为人。四大为身。皆颠倒也</p>
<p>是身如梦为虚妄见　妄心所计虚诳如梦</p>
<p>是身如影从业缘现是身如响属诸因缘　肇曰。身之起乎。业因犹影响之生形声</p>
<p>是身如浮云须臾变灭。是身如电念念不住　肇曰。变灭不住似释无常。然皆取其虚伪不真。故速灭不住犹释空义也</p>
<p>是身无主为如地　此下六界观无我也。肇曰。夫万事万形皆四大成。在外则为土石山河在。内则为四支百体聚。而为生散而为死。生则为内。死则为外。内外虽殊然其大不异故。以内外四大类明无我也外地古故。今相传强者先宅故无主也。身亦示众缘所成。缘合则起缘。散则离。何有真宰常主之者。主寿人即是一我。义立四名耳。地性能持妄计为主</p>
<p>是身无我为如火　火性炎上妄计为我。肇曰。纵任自由谓之我。而外火起灭由薪火不自在。不自在火无我也。外火既无我。内火类可知</p>
<p>是身无寿为如风　风息通命妄计为寿。肇曰。常存不变谓之寿。而外风积气飘鼓动止无常动止。无常风无寿也。外风既无寿。内风类可知</p>
<p>是身无人为如水　水性随物妄计为人。肇曰。贵于万物而始终不改。谓之人。而外水善利。万形方圆随物洼隆异。遍而体无定。若体无定则水无人也。外水既无人。内水类可知</p>
<p>是身不实四大为家　此身骨肉等地大。血髓等水大。暖气等火大。喘息等风大。不了四大妄计为身。假会为家。非实身也</p>
<p>是身为空离我我所　此五空界观身之呻吟犹槖籥哉。声动因空空无我所。既无我所。何以外空耶</p>
<p>是身无知如草木瓦砾　此六识界观也。草木随气变化万形。识身随业受报非一。既缘变无常。知何异草木。又草木随气荣枯。识亦随缘生灭。生灭无定知何异草木。肇曰。身虽能触而无知。内识能知而无触。自性而求二俱无知。既曰无知何异瓦砾</p>
<p>是身无作风力所转　此破作者也。身随业风巧拙异动无作者也。肇曰。举动事为风力使。然谁作之者</p>
<p>是身不净秽恶充满　此下明缘事对治观破思惟惑也。肇曰。三十六物充满其体。此不净想也</p>
<p>是身为虚伪虽假以澡浴衣食必归磨灭　肇曰。虽复澡以香汤衣。以上服苟曰。非真。岂得久立此虚伪想也</p>
<p>是身为灾百一病恼　肇曰。一大增损百一病生。此灾患想也</p>
<p>是身如丘井为老所逼　丘井者故破村落。丘墟故井也。谓人物宫室移就新居。井不可改日见崩坏。人老亦然。盛力少色皆悉迁移衰老形骸留。此散坏此老坏想也。肇曰。神之处身为老死所逼。犹危人之在丘井为龙蛇所逼也。缘在他经</p>
<p>是身无定为要当死　死苦肇曰。寿夭虽无定不得不受死。此必死想也</p>
<p>是身如毒蛇如怨贼如空聚。阴界诸入所共合成　此总明不可乐想也。肇曰。四大喻四蛇五阴喻五贼。六情喻空聚。皆有成喻在地经。五阴十八界十二入三法假合成身。犹若空聚无可寄也</p>
<p>诸仁者此可患厌当乐佛身　此下第二劝求佛身文四。第一举劝。第二征劝。第三释劝。第四结劝。此初举厌劝忻。肇曰。吾等同有斯患。可厌久矣。宜共乐求佛身也</p>
<p>所以者何　此二征劝意。肇曰。近见者谓佛身直是形之妙者未免生死寒暑之患。曷为而求将辨法身妙极之体</p>
<p>佛身者即法身也　此三释劝文三。初辨果体。二明修因。此初也。肇曰。经云法身者虚空身也。无生而无不生。无形而无不形。超三界之表绝有心之境。阴入所不摄称谓所不及。寒暑不能为其患。生死无以化其体。故其为物也。微妙无像不可为有。备应万形不可为无。弥纶八极不可为小。细入无间不可为大。故能出生入死通洞乎。无穷之化变现殊方应无端之求。此二乘之所不议。补处之所未觌。况凡夫无因敢措思于其间哉聊依经诚言粗标其玄极耳。然则法身在天而天在人而人。岂复近舍丈六而远求法身乎</p>
<p>从无量功德智慧生　此二明修因。肇曰。夫妙极之身必生乎。妙极之因功德智慧大士二业也。此二盖是万行之初门。泥洹之关要故唱言有之</p>
<p>从戒定惠解脱解脱知见生　肇曰。五分法身也</p>
<p>从慈悲喜舍生　四等也</p>
<p>从布施持戒忍辱柔和勤行精进禅定解脱三昧多闻智慧诸波罗蜜生　肇曰。禅四禅。定四空定。解脱八解脱。三昧三三昧。此皆禅度之别行</p>
<p>从方便生从六通生　肇曰。自非六通方便生其无方之化。无以成无极之体</p>
<p>从三明生　肇曰。天眼宿命智漏尽通为三明</p>
<p>从三十七道品生从止观生　三十七品如下。什曰。始观时系心处名。止静极则明。明则惠。惠名观</p>
<p>从十力四无所畏十八不共法生　名数如常。自非克圆胜德何能证兹法身</p>
<p>从断一切不善法集一切善法生　肇曰。必断之志必集之情。此二心行之纲目也</p>
<p>从真实生从不放逸生　肇曰。真实善根所以生。不放逸功业所以成。此二心行之要也</p>
<p>从如是无量清净法生如来身　此总结也</p>
<p>诸仁者。欲得佛身断一切众生病者。当发阿耨多罗三藐三菩提心　此四结劝起悲愿也。肇曰。发无上心岂唯自除病亦济群生病</p>
<p>如是长者维摩诘。为诸问疾者如应说法。令无数千人皆发阿耨多罗三藐三菩提心　此四结益也</p>
<p>　　弟子品第三</p>
<p>此二明弟子因命问疾。寄宣呵辞挫小进大。故目品焉</p>
<p>尔时长者维摩诘自念寝疾于床　品文二。初自念疾。后佛命问疾。此初先自念也。生曰。自念寝疾者自伤念疾也。夫有身则有疾。此自世之常耳。达者体之何所伤哉。然毗耶离诸长者子皆观佛听法。维摩诘事应是同而碍疾不预。理在致伤。故托以崇法招佛问疾也</p>
<p>世尊大慈宁不垂愍　此念问。肇曰。世尊大慈必见垂问因。以弘道所济良多。此现疾之本意也</p>
<p>佛知其意即告舍利弗。汝行诣维摩诘问疾　此二命问疾人。先别命十人。此初章也。文二。初命。后辞。此初命也。肇曰。至人悬心默通不先形言冥机潜应。故先敕也。如其知诸人不堪而犹命者将显净名无穷之德以生众会悕仰之情耳。舍利此名。身其母名也。弗秦言子天竺多。以母名名子</p>
<p>舍利弗白佛言世尊。我不堪任诣彼问疾　此二辞也。文四。一奉辞不堪。二略出所以。三广引弹事。四结辞不堪。此即初也。生曰。有以致辞非拒命也。托不拒命之辞以取权维摩诘义</p>
<p>所以者何。忆念我昔曾于林中宴坐树下　此二所以下征释不堪所由也。宴安也。禅定安心故云宴坐。声闻入定不过八地定及灭尽定。皆是厌下粗动忻于上定故。示隐身于林息乱于定。此非真宴寂</p>
<p>时维摩诘来谓我言。唯舍利弗。不必是坐为宴坐也　此三时维摩诘下引所弹事文三。总别结也。此初总呵。不必此坐为真坐也。夫心体离念性本寂灭体。此安住名真宴坐。岂同二乘厌乱忻定而为宴寂哉</p>
<p>夫宴坐者不于三界现身意。是为宴坐　此二。夫宴坐下别诃文六。此初诃形神不寂失。夫三界性空未尝不寂。身心如幻何时不定。岂有厌忻哉。肇曰。今舍利弗犹有世报生身及世报意根。故以人间为烦扰而宴坐林下。未能形神无迹故致斯呵</p>
<p>不起灭定而现诸威仪。是为宴坐　二呵寂用相乖失。小乘灭受想心名为灭定。故灭而无用也。菩萨体心性常寂灭名灭尽定故寂而常用。肇曰。小乘人入灭尽定则形犹枯木。无运用之能。大士入实相定心智寂灭而形充八极。顺机而作应会无方。举动进止不舍威仪。其为宴也。亦以极矣</p>
<p>不舍道法而现凡夫事。是为宴坐　三诃真俗异缘失。仁王云。双照二谛平等。道照真故道法照俗。故凡事肇曰。小乘障隔生死故。不能和光大士美恶齐旨。道俗一观故。终日凡夫。终日道法也。净名之有居家即其事也</p>
<p>心不住内亦不在外。是为宴坐　四诃心住内外失。心生则内外相生。心寂则内外相灭。此无住为住也。肇曰。身为幻宅曷为住内。万物斯虚曷为在外。小乘防念故系心于内。凡夫多求故驰想于外。大士齐观故内外无寄也</p>
<p>于诸见不动而修行三十七品。是为宴坐　五呵乖中起行失。肇曰。诸见六十二诸妄见也。夫以见为见者。要动舍诸见以修道品。大士观诸见真性。即是道品故不近舍妄见而远修道品也。如小乘观身不净破净倒名见动。大士观身性空非垢非净名为不动。念处既尔。余品例然</p>
<p>不断烦恼而入涅槃。是为宴坐　六诃染净未融失。肇曰。七使九结恼乱群生名为烦恼。烦恼真性即是涅槃。惠力强者观烦恼即是入涅槃。不待断而后入也</p>
<p>若能如是坐者佛所印可　此三结也。肇曰。此平等法坐佛所印可。岂若仁者有待之坐乎</p>
<p>时我世尊闻是语已默然而止不能加报。故我不任诣彼问疾　此四结不堪也。肇曰。理出意外莫知所对</p>
<p>佛告大目犍连。汝行诣维摩诘问疾　文二。此初命也。目连此云采菽性也。辅相之族。字拘律陀。此树名也。祷树求之因以名也。肇曰。弟子中神通第一。生曰。夫人才有长短所能不同。舍利弗自可不能。余何必然。故不抑之而不告也。复得因以广维摩诘之美</p>
<p>目连白佛言。世尊我不堪任诣彼问疾　二辞也。文四如前。此初也</p>
<p>所以者何。忆念我昔入毗耶大。城于里巷中为诸居士说法　此二不堪之由。此说小乘无常等法也。肇曰。当是说有为善法施戒之流也</p>
<p>时维摩诘来谓我言。唯大目连。为白衣居士说法。不当如仁者所说　此三辨所弹事。文三。初呵伪。次示真。后呵益。此初总呵不当。此顺方言。应云仁者所说不当。法唯一实余二非真故云不当</p>
<p>夫说法者当如法说　此示是真也。文二。初理本无说。二示说方轨前中。又三标释结也。此初标也。肇曰。法谓一相真实法也</p>
<p>法无众生离众生垢故　二释法。此初约无我明实相义。肇曰。自此下辨真法义也。夫存众生则垢真法。若悟法无众生则其垢自离。又解。此明法性本无众生。不同二乘断众生相也。下三句类然</p>
<p>法无有我离我垢故　生曰。我者自在言主耳</p>
<p>法无寿命离生死故　肇曰。生死命之始终耳。始终既离则寿命斯无诸言。离者皆空之别名也</p>
<p>法无有人前后际断故　肇曰。天生万物以人为贵。始终不改。谓之人故外道以人名神。谓始终不变。若法前后际断则新新不同。新新不同则无不变之者。无不变之者则无复人矣</p>
<p>法常寂然灭诸相故　此下约法空辨实相义也。法性常寂无生灭相也。不同小乘妄执。有为有生无灭相</p>
<p>法离于相无所缘故　肇曰。缘心缘也。相心之影响耳。夫有缘故有相。无缘故无相</p>
<p>法无名字言语断故　名生于相。相空则名亡。肇曰。名生于言。言断谁名</p>
<p>法无有说离觉观故　执名相说从觉观生。假名相说觉观自离。肇曰。觉观粗心言语之本。真法无相故觉观自离</p>
<p>法无形相如虚空故　肇曰。万法万形万形万相。解曰。此明一法万形无定形故无形。亦一体多相无定相故无相</p>
<p>法无戏论毕竟空故　肇曰。真境无言。凡有言论。皆是虚戏。妙绝言境毕竟空也</p>
<p>法无我所离我所故　肇曰。上真明无我。此明无我所。自我之外一切诸法皆名我所</p>
<p>法无分别离诸识故　妄法有相故识有分别。真法无相故智无分别。肇曰。分别生于识</p>
<p>法无有比无相待故　此下约绝待辨实相义。肇曰。诸法相待生犹长短比而形</p>
<p>法不属因不在缘故　妄法有生故属因缘。真法无生故不属因缘。肇曰。前后相生因也。现相助成缘也。诸法要因缘相假。然后成立。若观法不在缘则法不属因也</p>
<p>法同法性入诸法故　随事则相殊。悟理则同性。肇曰。诸法殊相谁能遍入。遍入诸法者其唯法性乎</p>
<p>法随于如无所随故　肇曰。法自无。法谁随如者。以无所随故名随如也</p>
<p>法住实际诸边不动故　肇曰。有边故有动。无边何所动。无边之边谓之实际。此真法之所住也</p>
<p>法无动摇不依六尘故　肇曰。情依六尘故有奔逸之动。法本无依故无动摇</p>
<p>法无去来常不住故　肇曰。法若常住则从未来到现在。从现在到过去。法一迳三世则有去来也。以法不常住故法无去来也</p>
<p>法顺空随无相应无作。法离好丑。法无增损。法无生灭。法无所归　肇曰。同三空。又解。实相性离故不违三脱性。无分别故离好丑增损生灭等也。即体自真故无别归趣</p>
<p>法过眼耳鼻舌身心。法无高下　肇曰。超出常境非六情之所及。法性平等故无高下</p>
<p>法常住不动　肇曰。真法常定贤圣不能移</p>
<p>法离一切观行　肇曰。法本无相非观行之所见。见之者其唯无观乎</p>
<p>唯大目连法相如是。岂可说乎　此三结也。肇曰。心观不能及。岂况于言乎</p>
<p>夫说法者无说无示。其听法者无闻无得　此下第二示说方轨。文二。初安住无说。次为物故说。初文有法喻结。能说如幻故无说无示。听者如幻故无闻无得。肇曰。无说岂曰不言。谓能无其所说。无闻岂曰不听。谓能无其所闻。故终日闻而未尝闻也。示谓说法示人得谓闻法所得</p>
<p>譬如幻士为幻人说法　喻也</p>
<p>当建是意而为说法　结也</p>
<p>当了众生根有利钝　此第二为物故说无名相中假名相说。文三。此初了根利钝随病而化</p>
<p>善于知见无所挂碍　二了法无相而随物说相也。肇曰。说有不辨空者。由其于诸法无阂知见未悉善也。无阂知见即实相智也</p>
<p>以大悲心赞于大乘。念报佛恩不断三宝。然后说法　三结说益也。肇曰。夫大悲所以建。大乘所以驾。佛恩所以报三宝所以隆。皆由明了人根善开实相。而目连备阙斯事故以诲之</p>
<p>维摩诘说是法时。八百居士发阿耨多罗三藐三菩提心　三闻呵得益</p>
<p>我无此辨是故不任诣彼问疾　第四结成不堪</p>
<p>佛告大迦叶汝行诣维摩诘问疾　文二同上。此初命也。迦叶此云龟。亦曰钦光。皆取其明义。肇曰。迦叶弟子中头陀苦行第一。出婆罗门种姓迦叶也</p>
<p>迦叶白佛言。世尊我不堪任诣彼问疾　此下二奉辞文四。此初辞也</p>
<p>所以者何。忆念我昔于贫里而行乞食　二略明所以也。诣贫二意。一少欲故。二大悲故。亦以迦叶于弟子中此二最胜故呵也。生曰。大迦叶少欲行头陀中第一也。得灭尽三昧亦最胜。凡得灭尽定者能为人作现世福田也。其以自业能使人得现法报。而贫有交切之苦。故以大悲心欲拔之也。乞食是其头陀之业。又至贫里有会少欲之迹</p>
<p>时维摩诘来谓我言。唯大迦叶有慈悲心而不能普。舍豪富从贫乞　此下第三广引弹事文三。初呵悲劣。二明头陀不真。三捐伏。此初也。迦叶因苦生悲故不普。菩萨了生如幻苦乐一如等起大悲。而无缘念故能普也</p>
<p>迦叶住平等法应次行乞食　此二约乞食示真头陀。明小乘头陀不真。头陀此云抖薮。小乘抖薮其心不着房舍卧具汤药四事名为头陀。大乘头陀抖薮其心一切不着。不着生死。不住涅槃。生灭垢净等广如善住意。大子经明于中文五。一欲乞止贪法。二入聚离染法。三示正法食。四结成法食。五斥二乘也。此初四段检乞食心。若为修定惠资长法身名真头陀。若为爱养世报而乞食者非抖薮也。住平等者为求平等法身。而乞食者应观无相。贫富一如。次第行乞不应取贫富相坏。真抖薮也</p>
<p>为不食故应行乞食　法身不食。肇曰。不食即涅槃法。涅槃无生死寒暑饥渴之患。其道平等。岂容分别。应以此平等心而行乞食。使因果不殊也</p>
<p>为坏和合相故应取抟食　坏五阴名法身。肇曰。五阴抟食俱和合相耳。坏五阴名为涅槃。应以此心而取抟食也。若然则终日抟食终日涅槃也</p>
<p>为不受故应受彼食　法身不受生死也。肇曰。不受亦涅槃法也。夫为涅槃而行乞者应以无受心而受彼食。若然则终日受而未尝受。是乃受也</p>
<p>以空聚想入于聚落　此二入聚离染法。既为法身不受。毒身而乞食者。聚落六尘尘能伤正观。入聚乞食何以获全。故示聚落无相真空抖薮。文三。初观外聚。次观内根。三结真头陀。此初也。肇曰。空聚亦涅槃相也。凡入聚落宜存此想。若然则终日聚落终日空聚也　所见色与盲等　此二观内根头陀也。见色如盲者。肇曰。二乘恶厌生死怖畏六尘。故诫以等观也。盲谓不见美恶之异非。谓闭目也</p>
<p>所闻声与响等　声如幻也。肇曰。未有因谷响而致喜怒者也</p>
<p>所嗅香与风等　香如幻也。肇曰。香臭因风。风无香嗅也</p>
<p>所食味不分别　味如幻也。什曰。法无定性由分别取相。谓之为味。若不分别时则非味也。虽食当如本相也</p>
<p>受诸触如智证　触如幻也。肇曰。得尽智无生智。自证成道。举身柔软快乐而不生着。身受诸触宜若此也</p>
<p>知诸法如幻相　法无定想随心而变。故云如幻也</p>
<p>无自性无他性。本自不然。今则无灭　三结真头陀。若能知此六尘无自无他。不然不灭。名真头陀也。肇曰。诸法如幻。从因缘生。岂自他之可得也</p>
<p>迦叶若能不舍八邪入八解脱　此下三示正法食。既得食已应思禅悦法喜食也。又二。初示法食。后令施食。此初也。小乘舍八邪入八解脱为禅悦。大乘不舍而入也肇曰。八邪八解本性常一。善观八邪即入八解。曷为舍邪。更求解乎。若能如是者名入解也</p>
<p>以邪相入正法　此法喜食也。小乘舍邪相入无相。大乘相无相不二。肇曰。若本性常一者则邪正相入不乖其相也</p>
<p>以一食施一切。供养诸佛及众贤圣然。后可食　此明悲施。肇曰。因诲以无碍施法也。若能等邪正。又能以一食等心施一切。然后自食。若得法身则能实充足一切。如后一钵饭也</p>
<p>如是食者非有烦恼。非离烦恼。非入定意。非起定意。非住世间。非住涅槃　四明法食已得法身益文二。此先明受施益。肇曰。有烦恼食凡夫也。离烦恼食二乘也。若能如上平等而食者则是法身之食。非有烦恼而食。非离烦恼而食也。又定乱一如。世出等平等法喜同资法身也</p>
<p>其有施者无大福无小福。不为益不为损　二能施益。肇曰。若能等心受食则有等教。既有等教则施主同获平等。不计福之大小已之损益也</p>
<p>是为正入佛道不依声闻。迦叶。若如是食为不空食人之施也　此五结斥也。肇曰。平等法食自利利人。故正入佛道不依声闻。又名真应供。故不空施福也</p>
<p>时我世尊闻说是语得未曾有。即于一切菩萨深起敬心　此三捐伏。始知菩萨头陀行胜也</p>
<p>复作是念。斯有家名辨才智慧乃能如是。其谁不发阿耨多罗三藐三菩提心　肇曰。时谓在家大士智辨尚尔。其谁不发无上心也</p>
<p>我从是来不复劝人以声闻辟支佛行　肇曰。始知二乘之劣。不复以劝人也。是故不任诣彼问疾　四结不堪也</p>
<p>佛告须菩提。汝行诣维摩诘问疾　肇曰。秦言善吉。弟子中解空第一。文二。此初命也</p>
<p>须菩提白佛言。世尊。我不堪任诣彼问疾　二辞文四。此初辞也</p>
<p>所以者何。忆念。我昔入其舍从乞食　二略释所以。生曰。须菩提得无诤三昧。人中第一也。维摩诘机辩难当。鲜有敢窥其门者。而须菩提既有此定。又独能诣之迹入恃定矣。便有恃定之迹而致诘者岂不有为然乎。又若善吉诣贫贫无物施心则有诤。今既诣富为施不难。故顺无诤行也</p>
<p>时维摩诘取我钵盛满饭　此三广引弹事文五。一取钵。二呵诘。三置钵。四安慰。五闻益。此初也。生曰。维摩诘迹在居士有吝惜之嫌。若未与食便诘之者。物或谓之然矣。故先取钵盛满饭也。而不授之者。恐须菩提得钵便去。不尽言论势也</p>
<p>谓我言。唯须菩提。若能于食等者诸法亦等。诸法等者于食亦等。如是行乞乃可取食。此下二明诃诘。善吉入四禅定不忤物心名为无诤。大士入实相定万法平等名为无诤。又善吉舍有观空名为解空。大士有空平等名为解空住。此平等名真福田。乃可取食。文中有四。一法食等。二染净等。三邪正等。四损益等。此初也。小乘内心见生死涅槃苦乐不等。故外行乞食见于贫富亦不等也。大士内住实相苦乐平等故外化无缘大悲亦平等也。肇曰。万法同相准一可知。善于食等者诸法亦等。诸法等者于食亦等。以此行乞乃可取食耳。曷为舍贫从富自生异相乎</p>
<p>若须菩提不断淫怒痴。亦不与俱　此下二明染净等文三。初约无生四谛问。二就人凡圣问。三结成可食。初文四句。此初了惑无生为集谛。肇曰。断淫怒痴声闻淫怒痴俱凡夫。大士观淫怒痴。即是涅槃故不断不俱。若能如是者乃可取食也</p>
<p>不坏于身而随一相　二悟阴无相为苦谛也。肇曰。万物齐旨。是非同观一相也。然则身即一相。岂待坏身灭体然后谓之一相乎。身五阴身也</p>
<p>不灭痴爱起于明脱　三漏即无漏为是谛也。肇曰。声闻以痴曀智故灭痴而明。师爱系心故爱解而脱。大士观痴爱真相。即是明脱故不灭痴爱而起明脱</p>
<p>以五逆相而得解脱亦不解不缚　四缚本不生。今则无灭为灭谛也。肇曰。五逆真相即是解脱。岂有缚脱之异耶。五逆罪之尤者解脱道之胜者。若能即五逆相而得解脱者。乃可取人之食</p>
<p>不见四谛。非不见谛。非得果。非不得果。非凡夫。非离凡夫法。非圣人。非不圣人　此下二就人凡圣问也。凡夫不见四谛初果见谛。大士无见无不见。见第一义谛也。二乘有证有得故得果。大士无所得故非得果也。此则凡圣一如岂有分别哉</p>
<p>虽成就一切法而离诸法相乃可取食　此三结真福田可食也。肇曰。不舍恶法而从善则一切诸法于何不成。诸法虽成而离其相。以离其相美恶斯成矣。若能备如上说乃可取食也</p>
<p>若须菩提。不见佛不闻法　此下三明邪正等文三。初总明背正。次别明同邪。后结令取食。此初也。肇曰。犹诲以平等也。夫愿能齐。是非一好丑者。虽复上同如来不以为尊。下等六师不以为卑。何则天地一指万物一观。邪正虽殊其性不二。岂有如来独尊而六师独卑。若同彼六师不见佛不闻法。因其出家随其所堕而不以为异者。乃可取食也。盖穷理尽性极无方之说也。善恶反论而不为其常。邪正同辩而不衰其真。斯可谓乎平等正化莫二三道乎。天台意云。已前证真故可食。此敬田也。此下为同恶故食即悲田也</p>
<p>彼外道六师。富兰那迦叶　此二明同六师。肇曰。姓迦叶字富兰那。其人起邪见。谓一切法断灭性空无君臣父子忠孝之道</p>
<p>末伽梨拘赊梨子　肇曰。末伽梨字也。拘赊梨其母名也。其人起邪见。谓众生苦乐不因行得自然尔耳</p>
<p>那阇夜毗罗胝子　肇曰。那阇夜字也。毗罗胝其母名也。其人谓道不须求经。生死劫数苦尽自得如转缕。丸于高山缕尽。自心何假求也</p>
<p>阿耆多翅舍钦婆罗　肇曰。阿耆多字也。翅舍钦婆罗粗弊衣名也。其人着弊衣。自拔发五热炙身以苦行为道。谓今身并受苦。后身常乐也</p>
<p>迦罗鸠驮迦旃延　肇曰。姓迦旃延。字迦罗鸠驮。其人谓。诸法亦有相亦无相也</p>
<p>尼揵陀若提子等是汝之师　肇曰。尼揵陀其出家总名也。如佛法出家名沙门。若提母名也。其人谓。罪福苦乐本有定因要当必受。非行道所能断也。此六师佛未出世时皆道王天竺也</p>
<p>因其出家。彼师所堕汝亦随堕。乃可取食</p>
<p>此三结取食也。肇曰。若能同彼六师不坏异想者乃可取食</p>
<p>若须菩提。入诸邪见不到彼岸　此下四明损益等也。文三。初明损益等。次明福非益性。后明罪非损性。此初也。肇曰。彼岸实相岸也。惑者以邪见为邪。彼岸为正。故舍此邪见适彼彼岸耳。邪见彼岸本性不殊。曷为舍邪而适彼岸乎。是以入诸邪见不到彼岸者。乃可取食也。自六师已下至乎不得灭度类生逆谈以成大顺。庶通心君子有以标其玄旨而遗其所以是也</p>
<p>住于八难不得无难　肇曰。夫见难为难。必舍难而求无难也。若能不以难为难故能住于难不以无难为无难故不得于无难　同于烦恼离清净法　肇曰。夫能悟恼非恼虽恼而净。若以净为净虽净而恼。是以同恼而离净者。乃所以常净也</p>
<p>汝得无诤三昧一切众生亦得是定。此下明福非益性。法性妙禅定乱一旨。善吉群生不容有二如不二也。则罪福无主。谁福非福孰堕不堕。故经云。非福田非不福田。非应供养非不应供养。肇曰。善吉之与群生性常自一。曷为善吉独得而群生不得乎。此明本不偏也</p>
<p>其汝施者不名福田　肇曰。我受彼施令彼获大福。故名福田耳。由大观之彼我不异。谁为种者。谁为田者</p>
<p>供养汝者堕三恶道　肇曰。五逆之损供养之益大观正齐。未觉其异。若五逆而可堕供养亦可堕也。为与众魔共一手作诸劳侣。汝与众魔及诸尘劳等无有异。此下三明罪非损性。魔王者诱人入生死也。法王者化人住涅槃也。若生死涅槃性平等者。魔佛二化同一手也。既曰。为同等无异也。肇曰。既为其侣安得有异又曰夫以无异欲能成其异也</p>
<p>于一切众生而有怨心。谤诸佛毁于法　肇曰。怨亲之心毁誉之意。美恶一致。孰云其异。苟曰不异亦何为同</p>
<p>不入众数。终不得灭度。汝若如是乃可取食　夫见圣谛者入圣众数。断烦恼者得至灭度。实相无见无不见故不入众数。寂灭无得。无不得故不得灭度。若能如是住真平等。此真应供。乃可取食。肇曰。夫舍恶从善人之常情耳。然是非经心。犹未免于累。是以等观者以存善为患故舍善以求宗。以舍恶为累故。即恶而返本然则即恶有忘累之功。舍善有无染之勋。故知。同善未为得。同恶未为失。净名言意似在此也</p>
<p>时我。世尊。闻此芒然不识是何言。不知以何答。便置钵欲出其舍　此第三置钵也。天台云。进非其敬退非其悲故置之也。肇曰。净名言。逆而理顺。善吉似未思其言故不识是何说。便置钵而出也</p>
<p>维摩诘言。唯须菩提取钵勿惧。于意云何。如来所作化人。若以是事诘宁有惧不　此下四净名安慰文三。初慰问。次答。后释。此初也。肇曰。净名欲令善吉弘平等之道。无心以听美恶斯顺。而善吉本不思其言。迷其所说故复引喻以明也</p>
<p>我言不也　此二答也</p>
<p>维摩诘言。一切诸法如幻化相。汝今不应有所惧也。此三释也。文三。初标。次释。后重释也。肇曰。君于弟子中解空第一。既知化之无。心亦知法之如化。以此而听曷为而惧也</p>
<p>所以者何。一切言说不离是相　此二释也。肇曰。是相即幻化相也。言说如化。听亦如化。以化听化。岂客如惧</p>
<p>至于智者不著文字。故无所惧　肇曰。夫文字之作生于惑。取法无可取则文相自离虚妄假名。智者不着</p>
<p>何以故。文字性离。无有文字。是则解脱。解脱相者则诸法也　三重释也。肇曰。解脱谓无为。真解脱也。夫名生于不足。足则无名。故无有文字。是真解脱也。则诸法者。肇曰。名生于法。法生于名。名既解脱。故诸法同解也</p>
<p>维摩诘说是法时。二百天子得法眼净　此五得益也</p>
<p>故我不任诣彼问疾　四结不堪也</p>
<p>佛告富楼那弥多罗尼子。汝行诣维摩诘问疾　文二此初命也。肇曰。富楼那字也。秦言满愿弥多罗尼其母名。秦言知识通名为字。弟子中辩才第一</p>
<p>富楼那白佛言。世尊。我不堪任诣彼问疾　此二辞文四。此初也</p>
<p>所以者何。忆念。我昔于大林中在一树下。为诸新学比丘说法　二略释也</p>
<p>时维摩诘来谓我言。唯富楼那。先当入定观此人心。然后说法。无以秽食置于宝器　三广引弹事前诃目连说不称理。此诃满愿不识根性文七。一说法失机。二结过诃责。三令识宿命。四大志开发。五更为说法。六得不退转。七尊者敬损。初文四别。此初劝观心。本性净不应。以小乘秽法污其本也。肇曰。大乘自法身已上得无碍真心。心智寂然未尝不定。以心常定故能万事普照不假推求。然后知也。小乘心有限碍。又不能常定。凡所观察在定则见。出定不见。且声闻定力深者见众生根极八万劫耳。定力浅者身数而已。大士所见及无穷。此新学比丘根在大乘应闻大道而为说小乘法故。论其入定也。又曰秽食充饥小乘法也盛无上宝大乘器也</p>
<p>当知是比丘心之所念。无以琉璃同彼水精　二劝观心念念虽生灭而性无生灭。此真宝也。说生灭者伪宝也。肇曰。当识其心念之根本无令真伪不辨也</p>
<p>汝不能知众生根原。无得发起。以小乘法。彼自无疮。勿伤之也　三大乘信根称本无疮示。小乘法名为伤也。肇曰。彼大乘之体自无疮疣。无以小乘之刺损疮之也</p>
<p>欲行大道莫示小径。无以大海内于牛迹。无以日光等彼萤火　四总举喻也。肇曰。大物当置大处。曷为回龙象于兔径。注大海于牛迹乎。日光者。肇曰。明昧之殊其喻若此而欲等之者何耶。有说大道法性喻法身也。大海广纳喻般若也。日光破闇喻解脱也</p>
<p>富楼那此比丘久发大乘心。中忘此意。如何以小乘法而教道之。我观小乘智慧微浅犹如盲。人不能分别一切众生根之利钝。此二富楼那下结过诃责也。肇曰。未得无生忍心皆有退忘</p>
<p>时维摩诘即入三昧。令此比丘自识宿命。曾于五百佛所殖众德本。回向阿耨多罗三藐三菩提　此三令识宿命。肇曰。净名将开其本意故。以定力令诸比丘暂识宿命。自知曾于五百佛所殖众得本。曾已回此功德向无上道。此其本意</p>
<p>即时豁然还得本心。于是诸比丘稽首礼维摩诘足　此四大志开发感恩致敬也</p>
<p>时维摩诘因为说法　此五更为说法定力暂加事不可久欲令自悟。要因说法</p>
<p>于阿耨多罗三藐三菩提不复退转　此六闻法悟理于无上道获不退也</p>
<p>我念。声闻不观人根不应说法　此七自念敬伏也</p>
<p>是故不任诣彼问疾　此四结也</p>
<p>佛告摩诃迦旃延。汝行诣维摩诘问疾　肇曰。迦旃延南天竺婆罗门姓也。以本姓为名。弟子中解义第一。有说迦旃延。此云文饰也。又云剃发种也</p>
<p>迦旃延白佛言。世尊。我不堪任诣彼门疾　二辞文四。此初辞也</p>
<p>所以者何。忆念。昔者佛为诸比丘略说法要　二略释文二。此初佛先略说。肇曰。如来常略说。有为法无常苦空无我。无为法寂灭不动。此二言总一切法尽故言略也。生曰。为悟所津若出由户也</p>
<p>我即于后敷演其义。谓无常义。苦义。空义。无我义。寂灭义　二迦旃延广演。义者义。理小乘以无常等五为理。大乘以一实相为理。由悟此理证道。非余故云要也。肇曰。如来言说未常有心。故其所说法未尝有相。迦旃延不喻玄旨故于入室之后皆以相说也。何则如来去常故说无常。非谓是无常。去乐故言苦。非谓是苦。去实故言空。非谓是空。去我故言无我。非谓是无我。去相故言寂灭。非谓是寂灭。此五者可谓无言之教无相之谈。而迦旃延造极不同听随心异闻无常。则取其流动至闻寂灭。亦取其灭相。此言同旨异。迦旃延所以惑也。生曰。存旨而不在辞故曰演其义也</p>
<p>时维摩诘来谓我言。唯迦旃延。无以生灭心行说实相法　此三广引弹事。又三。初总呵。次示真。后得益。此初也。是法生灭小乘义也。悟生灭本不生灭实相义也。肇曰。心者何也。惑相所生行者何也。造用之名夫有形必有影。有相必有心。无形故无无影。无相故无心。然则心随事转。行因用起。见法生灭故心有生灭。悟法无生则心无生灭。迦旃延闻无常义。谓法有生灭之相。法有生灭之相故影响其心。同于生灭也。夫实相幽深妙绝常境非有心之所知。非辨者之能言。如何以生灭心行而欲说乎</p>
<p>迦旃延。诸法毕竟不生不灭。是无常义　此二示真实相义也。此下五义破执。名殊而实相之理一也。肇曰。小乘观法生灭为无常义。大乘以不生不灭为无常义。无常名同而幽致超绝。生曰。夫言无常者据事灭验之也。终苟有灭始无然乎。始若果然则生非定矣。生不定生灭熟定哉</p>
<p>五受阴洞达空无所起。是苦义　肇曰。有漏五阴受染生死名受阴也。小乘取受阴起则众苦生为苦义。大乘通达受阴内外常空本自无起。谁生苦者。此真苦义。大经云。凡夫有苦无谛。				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>