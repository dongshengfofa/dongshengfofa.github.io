<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>军荼利成就坛品第三</p>
<p>复次设成就坛法者。先须澡浴着新净衣。莫恶口妄语。于一切众生起利益慈悲心无怖畏心。身不战惧足智惠方便不染着恶法者。有道心者。受三归者。常着净鲜洁白衣裳。供养三宝。常诵吉祥咒及结界咒。作承事供养法。常诵军荼利心咒一千八遍。于金刚前常坐茅草。吃三种白食粳米乳酪。于前作法诵根本咒请唤。面向东坐。烧沉水香安悉香。作阿伽法香水安安置像前。烧一百盏灯。供养饮食等。随力所办。一日一夜诵咒莫阙。瞻仰军荼利。乃至南方有雷声及大可畏声。咒者勿生怖畏心。亦不须向南看。但闻自起顶礼金刚菩萨。手执香炉。礼拜四方诸佛净土。作供养心。若咒师左右出声称善哉善哉大菩萨。汝咒法成就。汝心所作随意得成。从此已后。一切作法即得善巧成就。咒神加被。即得名阿阇梨。一切所作住处得。一切所作住处得一切恭敬。一切世间堪受大供养。能救拔一切众生苦恼。与一切众生作依止处。一切药叉．罗刹．狂颠鬼．厌蛊毒鬼．荼枳尼鬼．蛊毒起尸鬼．王贼水火禁缚等难。博戏诤论大贼小贼饥馑崄难山中恶禽兽等难。恶风雷雹覢电霹雳恶星变怪一切疾病河海等难。此等难处。咒师能护一切众生。令得聪明智惠闻持辩才。一所作业能速圆满。咒师莫妄语。能破一切恶咒术。得如是等无量功能。咒者应知</p>
<p>复次说五种成就坛法者。占择地法如前品所说。取绳子四方量取三十二肘橛深六尺或一指。去却恶土瓦砾骨石等。取黄土坚筑令平。更量取。若依旧作法即得成就。若有大小不依旧者作法不成。凡一切坛者有三种。所谓上中下。上者国王坛中。者皇后太子宰相坛。下者一切众生坛。其坛或日西时作。或夜时作。上坛三十二肘。中坛十六肘。或八肘。下坛四肘二肘一肘。无法若作亦不得成就。若治病有鬼不合得坛者亦不得与作坛。若合得作坛者即作二肘坛。若不合得一肘亦莫作。如是坛法。咒者应知</p>
<p>复次我今更说金刚族坛法者。其坛十六肘四方。五色粉画。坛上开四门。于中安置画像。如前所说。供养花香花鬘涂香旃檀香沉水香龙恼香龙花须丁香皮一切香一切花。随力所办多少种种饮食果子苏油石蜜沙糖乳粥酪饭。如是等香花饮食用供养佛。观世音菩萨亦如是。金刚使者吃三种白食三种甜食已用供养。诵咒者一日三遍澡浴。着三种白衣。一日一夜不食。于像前坐茅草团席上结跏趺坐。诵大咒请军荼利。记起取安悉香沉水香烧。即礼十方三世诸佛菩萨。礼拜合掌安心定意。发慈悲心欢喜心。发如是心已即诵军荼利大心咒一千八遍。诵咒满讫。即画像动出语。真身即现。所欲即得圆满。此是最上成就坛法。咒者应善思之</p>
<p>复次说成就画像法者。取白叠或上好绢不截缕断。画师清净斋戒。彩色中不得和胶。用郁金香黄姜紫檀雄黄青黛等色。当中画佛。坐金刚坐。身作金色。着通身光说法相。左手施无畏至膝。于佛左边画金刚军荼利。作可畏相。右上手把金刚杵。次手执钺斧。次下手把剑。次手把推。左手把罥索。次下手把鎙。次手把轮。次手把棒。棒上安两目。两手合掌当心。眼少赤色。牙上出。头发耸上如焰色。通身着火焰光种种缨络庄严其身。上唇咬下唇。其身正面立脚踏青莲华。佛右边画观世音菩萨。两手垂下至膝。头着花冠。头发黄色。如莲华须。顶戴弥陀佛。衣服庄严一依观世音菩萨法所说。于佛像上画二仙人。顶戴花冠。缨络。散花于佛上。像下画七宝花遍布其地。如是画像已。即安像于坛中。取花香涂香供养。行道七匝。礼拜诵法界咒。咒白芥子七遍。散四方上下。即毗那夜迦及诸药叉不能为障。一切所作皆得上妙最胜成就</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>