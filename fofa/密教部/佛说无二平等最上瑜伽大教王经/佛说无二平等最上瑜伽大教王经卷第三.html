<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛说无二平等最上瑜伽大教王经卷第三</p>
<p>　　　　西天译经三藏朝奉大夫试光禄卿传法大师赐紫臣施护奉　诏译</p>
<p>　　无二平等最胜大仪轨王一切如来智证最上秘密分第八</p>
<p>尔时十方来者一切如来。又复劝请金刚手菩萨大秘密主言。金刚手愿当宣说一切如来智证三昧。大明三昧。一切如来成就师子变化三昧。速证阿耨多罗三藐三菩提。大智平等法门</p>
<p>尔时金刚手菩萨大秘密主。闻诸如来如是言已。先以金刚杵安于自心。作加持已发如是言。诸佛不应重复劝请。令我宣说诸三昧法门。何以故。此法甚深最上秘密。是一切如来真实智印成就法门。有诸下劣根性者若闻是法。当有千种破坏等相。诸如来言。我等诸佛所共加持。汝今但当随应宣说</p>
<p>尔时金刚手菩萨大秘密主。安住一切如来心顶最上妙月曼拏罗中。宣说一切如来智证三昧大明三昧等法门</p>
<p>　所有阿僧祇诸佛　　不破真实相应门</p>
<p>　行者现生得佛身　　一切所作皆决定</p>
<p>　所有俱胝数诸佛　　不破诸佛智相应</p>
<p>　行者现生获悉地　　得成金刚萨埵身</p>
<p>　总摄一切众生聚　　如一广大莲华量</p>
<p>　三摩地等诸法门　　一切皆能获悉地</p>
<p>　总摄一切悉地法　　如一广大莲华量</p>
<p>　智者应当真实观　　悉从迦摩焰光生　</p>
<p>此名自性清净法门</p>
<p>　观想遍满虚空界　　诸佛普现种种身</p>
<p>　不破如是真实相　　行者现生获悉地</p>
<p>　谛想自心真实法　　一切所作皆清净</p>
<p>　不破三昧本无生　　异此即非相应行</p>
<p>　自及一切众生类　　心本清净复光明</p>
<p>　虽种种性悉无染　　谛想心等真实门</p>
<p>　所有诸佛胜事业　　一一依法真实修</p>
<p>　一切大明清净生　　异此而修非成就</p>
<p>　是故大明最尊胜　　能成最上秘密法</p>
<p>　金刚萨埵清净生　　异此而修非大喜</p>
<p>　彼胜事业自在义　　所作所行悉平等</p>
<p>　智者如是如实知　　异此即名愚痴者</p>
<p>　行者应当如实知　　行住乃至饮食等</p>
<p>　不破诸佛三昧门　　即当速获悉地法</p>
<p>　所有供养香华云　　一切如义而所作</p>
<p>　九没啰拏门出生　　供养一切贤圣等</p>
<p>　常持本部秘密明　　即得金刚萨埵法</p>
<p>　此即一切佛世尊　　真实智证三昧门　</p>
<p>此名一切如来智法门</p>
<p>　行者善住坚固心　　依彼曼拏罗法仪</p>
<p>　如常所用所作事　　一切随应离疑惑</p>
<p>　所作应当依此法　　如别所作非相应</p>
<p>　自成就法甚广大　　依彼智金刚所说</p>
<p>　若自若他诸法用　　乃至虚空所出生</p>
<p>　若于真理不相应　　彼于佛法不成就</p>
<p>　世间苦乐贪嗔痴　　离我相故悉平等</p>
<p>　了知贪嗔痴性空　　不离贪等自清净　</p>
<p>　　无二平等最胜大仪轨王金刚萨埵一切秘密三昧分第九</p>
<p>尔时金刚手菩萨大秘密主。复说一切如来大智因金刚萨埵一切秘密三昧法门</p>
<p>　修习瑜伽胜行者　　不应礼敬诸声闻</p>
<p>　但当礼彼诸如来　　即得相应成就法</p>
<p>　行者当于自影像　　依法定观真实理</p>
<p>　于自心轮等所作　　一切相应供养事</p>
<p>　若彼一切众生中　　有违越此秘密者</p>
<p>　即当头破作七分　　而复退失菩提心</p>
<p>　若于秘密门安住　　持诵所用秘密明</p>
<p>　金刚萨埵所出生　　于自影像谛观想</p>
<p>　佛为最上阿阇梨　　一切最胜常善护</p>
<p>　了知秘密真实者　　此阿阇梨佛无异</p>
<p>　观想诸佛阿阇梨　　从菩提心所出生</p>
<p>　我自影像观相应　　真实事业悉成办</p>
<p>　诸持明者当了知　　真实三昧而出生</p>
<p>　如是三昧等相应　　越三昧者不成就</p>
<p>　又当观想自影像　　从金刚手秘密生</p>
<p>　大印成就等相应　　所欲应修先行法</p>
<p>　若时若用等依法　　而此三昧为最上</p>
<p>　此常所作悉相应　　乃至善获诸悉地</p>
<p>　所欲应修先行法　　若时若用等相应</p>
<p>　而此三昧为最上　　于一切处常善护　</p>
<p>此名大菩提心法门</p>
<p>　从自影像所出生　　于自影像住一相</p>
<p>　而自心量广无边　　具修大明先行法</p>
<p>　当知此三昧大智　　一切所作离诸过</p>
<p>　专注作彼拥护法　　所求悉地善坚固</p>
<p>　依法谛想诸如来　　定心思惟悉地相</p>
<p>　金刚萨埵出生门　　自心相应法成就</p>
<p>　行者常依此法仪　　日三时中作观想</p>
<p>　若异此法持诵者　　而彼所作非悉地</p>
<p>　影像影像无差别　　忿怒庄严炽盛光</p>
<p>　想从宝手而出生　　最上广大金刚宝</p>
<p>　依法平等作观想　　乃至得见悉地相</p>
<p>　若异此者即愚痴　　彼于秘密不成就</p>
<p>　最上大智妙宝冠　　众妙庄严善清净</p>
<p>　除此最上悉地门　　无复余法为胜上</p>
<p>　安住金刚手大轮　　于三有中无染着</p>
<p>　我已成就智金刚　　常宣清净法智句</p>
<p>　甘露军拏利等法　　依彼加持而安住</p>
<p>　虚空无量无边际　　我从贤善法中出　</p>
<p>此名持金刚法门</p>
<p>尔时金刚手菩萨大秘密主。复说一切如来身语心大智大明清净真实金刚加持一切如来三昧法门</p>
<p>　复次此说心金刚　　观想金刚萨埵生</p>
<p>　彼心如是观想已　　即能入彼智金刚</p>
<p>　金刚自性清净义　　应善观察语金刚</p>
<p>　观想清净大智门　　大智随彼语业转</p>
<p>　金刚坚固不坏身　　金刚加持妙光照</p>
<p>　而彼诸佛自性身　　如是依法加持住</p>
<p>　依如是法得菩提　　金刚界中加持住</p>
<p>　于六月中依法修　　即获诸佛成就法</p>
<p>　贪法无生亦无染　　一切从彼金刚生</p>
<p>　如是真实仪轨修　　一切悉地皆圆满　</p>
<p>尔时金刚手菩萨大秘密主。复说一切如来大智阿阇梨三昧</p>
<p>　应知三种智等生　　诸不正语非如义</p>
<p>　依正法仪如理行　　得佛阿阇梨成就</p>
<p>　应当想彼诸佛等　　周匝遍满虚空界</p>
<p>　想从大明所出生　　三摩呬多心爱乐</p>
<p>　所有爱乐法相应　　佛阿阇梨常观想</p>
<p>　微妙最上曼拏罗　　本部大明谛心念</p>
<p>　影像遍满虚空界　　于心观想现佛身</p>
<p>　此如是说如理行　　安住诸佛真实智</p>
<p>　又想妙月曼拏罗　　从影像相而出现</p>
<p>　依法持念本部明　　五处相应而观想</p>
<p>　住菩提心依法想　　诸分圆满悉爱乐</p>
<p>　入彼法曼拏罗中　　自心大明当持念</p>
<p>　所有最上妙宝冠　　想作广大供养事</p>
<p>　佛阿阇梨大乐门　　真实相应而供养</p>
<p>　依法持诵本尊明　　远离一切怖畏事</p>
<p>　此法刹那若相应　　于现生中得成佛　</p>
<p>此名一切处平等利法门</p>
<p>　　无二平等最胜大仪轨王一切三昧成就禅定曼拏罗分第十</p>
<p>尔时十方来者一切如来。复从一切如来身语心智庄严。出诸供养云。供养金刚手菩萨大秘密主。如是供养已咸作是言。大士愿说一切三昧智成就禅定真实最上曼拏罗</p>
<p>尔时金刚手菩萨。受一切如来劝请已。即入一切如来平等金刚加持三摩地。从是三摩地出已。宣说一切三昧智成就禅定真实最上大曼拏罗</p>
<p>　今说三昧智成就　　最上广大曼拏罗</p>
<p>　金刚大智所出生　　诸佛菩提如理说</p>
<p>　定心观想乳海中　　清净微妙莲华现</p>
<p>　种种璎珞遍庄严　　专注系念而观想</p>
<p>　曼拏罗量十六肘　　如佛阿阇梨法住</p>
<p>　其相四方及四隅　　四门依法想安布</p>
<p>　中想月轮曼拏罗　　复有阎浮树出现</p>
<p>　依法于其外四隅　　想布五钴金刚杵</p>
<p>　而彼五钴金刚杵　　想于五处作加持</p>
<p>　复当于彼月轮中　　依法想布诸佛位</p>
<p>　东方如彼本部仪　　安布阿閦如来等</p>
<p>　南方亦如本部仪　　安布宝生如来等</p>
<p>　西方无量寿佛等　　北方不空成就等</p>
<p>　随方色相依法仪　　住心真实而观想</p>
<p>　中方毗卢遮那佛　　观想出生诸法仪</p>
<p>　曼拏罗中诸法用　　依法次第当观想</p>
<p>　复次于其内四隅　　想布佛眼菩萨等</p>
<p>　甘露军拏利明王　　及诸明王四门想</p>
<p>　如是贤圣色相等　　观想各各依法仪</p>
<p>　方位次第想周圆　　并依金刚萨埵法</p>
<p>　当知从五光明出　　五法如意而具足</p>
<p>　佛阿阇梨三昧门　　所作并依三昧法</p>
<p>　又当想彼虚空界　　遍满一切佛世尊</p>
<p>　以秘密法普供养　　观想秘密依法说　</p>
<p>　　无二平等最胜大仪轨王大禅定分第十一</p>
<p>尔时金刚手菩萨大秘密主。复说不空三昧大禅定曼拏罗</p>
<p>　一切所作依此说　　佛阿阇梨大智门</p>
<p>　日轮曼拏罗相应　　一切依法而观想</p>
<p>　东方一切法最上　　安想金刚萨埵法</p>
<p>　南方究竟胜大明　　安想金刚萨埵法</p>
<p>　西方最上正觉智　　安想佛阿阇梨法</p>
<p>　北方诸散怛啰娑　　安想金刚萨埵法</p>
<p>　中方三界广平等　　安想大金刚影像</p>
<p>　诸方普想白色已　　中方复想于黑色</p>
<p>　观想踰始多妙相　　如金刚法所作事</p>
<p>　大自在金刚萨埵　　观想所有诸色相</p>
<p>　金色如应依法仪　　谛心观想佛影像</p>
<p>　一切如是依法仪　　观想忿怒明王相</p>
<p>　本部大明及五法　　普以大明作供养</p>
<p>　乃至遍满于虚空　　想现金刚萨埵相</p>
<p>　以诸大明供养已　　复用秘密法供养　</p>
<p>尔时金刚手菩萨大秘密主。复入一切如来三昧生金刚加持三摩地。从是三摩地出已。复说妙乐法如来曼拏罗</p>
<p>　妙法曼拏罗相应　　一切依法而观想</p>
<p>　安住禅定相应心　　谛想诸法皆无我</p>
<p>　东方持妙法光明　　南方大智法广大</p>
<p>　西方妙法大自在　　北方胜上法声生</p>
<p>　中方妙法自在主　　如应观想依法仪</p>
<p>　诸方普想白色已　　复于中方想赤色</p>
<p>　本部法中法自在　　谛心四隅而观想</p>
<p>　马头忿怒明王等　　依法安想于四门</p>
<p>　五法一切想具足　　秘密供养法相应</p>
<p>　中心想现妙莲华　　周匝复想妙乐法</p>
<p>　满虚空界现珍宝　　想遍自法秘密门</p>
<p>　秘密供养三相应　　法阿阇梨如仪轨　</p>
<p>尔时金刚手菩萨大秘密主。复入一切如来三昧金刚生坚固加持三摩地。从是三摩地出已。复说一切染法清净大禅定曼拏罗</p>
<p>　迦摩曼拏罗相应　　一切依法而观想</p>
<p>　东方帝释大光明　　观想种种净妙色</p>
<p>　南方开华大自在　　谛想自性即无性</p>
<p>　西方大法智清净　　谛心想于寂静相</p>
<p>　北方最胜复最上　　观想清净依仪轨</p>
<p>　中方迦摩焰相应　　依法观想自影像</p>
<p>　迦摩自在本部仪　　谛实观想心无我</p>
<p>　所有最上莲华手　　依法想安于四隅</p>
<p>　想彼五法皆具足　　如其所应作供养</p>
<p>　金刚萨埵所出生　　周匝依仪而观想</p>
<p>　迦摩秘密法相应　　出生最上诸供养</p>
<p>　迦摩阿阇梨作事　　摄受秘密供养等</p>
<p>　佛阿阇梨常所作　　彼曼拏罗贤圣尊</p>
<p>　金刚阿阇梨想已　　彼曼拏罗一切胜</p>
<p>　迦摩阿阇梨如义　　不复别说曼拏罗　</p>
<p>尔时金刚手菩萨大秘密主。复入照一切如来心顶加持三昧金刚三摩地。从是三摩地出已。宣说照金刚萨埵心顶大禅定曼拏罗</p>
<p>　定心观想大乳海　　中有清净大莲华</p>
<p>　华中有水精宝山　　种种庄严甚殊妙</p>
<p>　山顶现法曼拏罗　　依法谛心而观想</p>
<p>　四方四隅及四门　　如次依法想具足</p>
<p>　中心大明妃出生　　依法观想转轮相</p>
<p>　东方谛心当观想　　依毗卢遮那佛仪</p>
<p>　南方坚固心观想　　依彼无量寿佛仪</p>
<p>　西方依法亦如应　　观想光聚王佛顶</p>
<p>　北方如理而谛想　　最上出生如是法</p>
<p>　想从法影像所生　　殊妙踰始多色相</p>
<p>　想彼善施成就法　　一切同一金刚相</p>
<p>　所有佛眼菩萨等　　四隅安想依法仪</p>
<p>　无能胜忿怒明王　　四门各各想安布</p>
<p>　观想金刚萨埵尊　　一切相应彼成就</p>
<p>　五法一切悉具足　　是即智相应供养</p>
<p>　从自秘密法出生　　所生供养等无异</p>
<p>　如是遍满虚空界　　想现一切顶轮相　</p>
<p>尔时金刚手菩萨大秘密主。复入一切欲界平等归命金刚加持出生三摩地。从是三摩地出已。说一切部平等师子变化大禅定曼拏罗</p>
<p>　先想清净大乳海　　次复变现种种色</p>
<p>　于众色中有大山　　四宝庄严甚微妙</p>
<p>　山顶复想曼拏罗　　四方四隅及四门</p>
<p>　周匝现优钵罗华　　清净庄严而观想</p>
<p>　曼拏罗中想月轮　　轮中复有众宝座</p>
<p>　佛阿阇梨处其上　　入于相应禅定门</p>
<p>　彼日轮曼拏罗中　　明妃出生贤圣等</p>
<p>　依法谛心当观想　　各于四隅而安布</p>
<p>　彼甘露军拏利等　　忿怒明王炽盛光</p>
<p>　以忿怒相作庄严　　依法周匝想安布</p>
<p>　月轮曼拏罗明妃　　五处相应而出生</p>
<p>　金刚竭讷誐庄严　　焰鬘部光而照耀</p>
<p>　莲华妙乐主清净　　白色炽盛光明鬘</p>
<p>　最上清净甚微妙　　宝冠庄严想遍满</p>
<p>　金刚萨埵所出生　　佛阿阇梨最胜相</p>
<p>　种种妙宝所庄严　　依法谛心而观想</p>
<p>　金刚萨埵所出生　　众宝焰鬘大光明</p>
<p>　光中现优钵罗华　　依法当于东方想</p>
<p>　勿起异心当观想　　从金刚法所出生</p>
<p>　钵讷摩华平等光　　依法当于南方想</p>
<p>　迦摩金刚所出生　　赤色光明妙伞盖</p>
<p>　焰光周遍表庄严　　依法当于西方想</p>
<p>　广大金色智光明　　依法当于北方想</p>
<p>　本部明妃自在主　　四隅如应当观想</p>
<p>　所作应想秘密相　　种种妙宝表庄严</p>
<p>　爱乐适悦法相应　　观想如应生喜乐</p>
<p>　彼无能胜阿阇梨　　依法观想于四门</p>
<p>　如秘密作金刚步　　想从是门出三界</p>
<p>　所有一切影像相　　悉想金刚萨埵生</p>
<p>　佛阿阇梨常所行　　五法具足皆清净</p>
<p>　依法承事常作用　　此法是即生大喜</p>
<p>　又想自秘密出生　　常作最上供养事</p>
<p>　影像遍满虚空界　　观想如应作供养</p>
<p>　所有劫树大珍宝　　及彼如意宝清净</p>
<p>　依诸部法而分别　　如应观想彼色相</p>
<p>　彼彼影像如所说　　依法得受于灌顶</p>
<p>　彼相若当依法仪　　观想贤瓶而最上</p>
<p>　佛影像等同一相　　谛心想作诸供养</p>
<p>　行者若如理作法　　是即住于相应相</p>
<p>　是人现生得成佛　　所说决定无疑惑</p>
<p>　本部大明忿怒王　　如应善施成就法</p>
<p>　行人即于刹那间　　最上悉地得圆满</p>
<p>　诸三昧门秘密行　　佛阿阇梨法性门</p>
<p>　所说真实复一心　　随如是部出生相　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>