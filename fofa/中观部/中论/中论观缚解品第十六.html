<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论观缚解品第十六(十偈)</p>
<p>问曰。生死非都无根本。于中应有众生往来若诸行往来。汝以何因缘故。说众生及诸行尽空无有往来。答曰</p>
<p>　诸行往来者　　常不应往来</p>
<p>　无常亦不应　　众生亦复然　</p>
<p>诸行往来六道生死中者。为常相往来。为无常相往来。二俱不然。若常相往来者。则无生死相续。以决定故。自性住故。若以无常往来者。亦无往来生死相续。以不决定故。无自性故。若众生往来者。亦有如是过。复次</p>
<p>　若众生往来　　阴界诸入中</p>
<p>　五种求尽无　　谁有往来者　</p>
<p>生死阴界入即是一义。若众生于此阴界入中往来者。是众生于燃可燃品中。五种求不可得。谁于阴界入中而有往来者。复次</p>
<p>　若从身至身　　往来即无身</p>
<p>　若其无有身　　则无有往来　</p>
<p>若众生往来。为有身往来。为无身往来。二俱不然。何以故。若有身往来。从一身至一身。如是则往来者无身。又若先已有身。不应复从身至身。若先无身则无有。若无有云何有生死往来。问曰。经说有涅槃灭一切苦。是灭应诸行灭若众生灭。答曰。二俱不然。何以故</p>
<p>　诸行若灭者　　是事终不然</p>
<p>　众生若灭者　　是事亦不然　</p>
<p>汝说若诸行灭若众生灭。是事先已答。诸行无有性。众生亦种种推求生死往来不可得。是故诸行不灭。众生亦不灭。问曰。若尔者则无缚无解。根本不可得故。答曰</p>
<p>　诸行生灭相　　不缚亦不解</p>
<p>　众生如先说　　不缚亦不解　</p>
<p>汝谓诸行及众生有缚解者。是事不然。诸行念念生灭故。不应有缚解。众生先说五种推求不可得。云何有缚解。复次</p>
<p>　若身名为缚　　有身则不缚</p>
<p>　无身亦不缚　　于何而有缚　</p>
<p>若谓五阴身名为缚。若众生先有五阴。则不应缚。何以故。一人有二身故。无身亦不应缚。何以故。若无身则无五阴。无五阴则空。云何可缚。如是第三更无所缚。复次</p>
<p>　若可缚先缚　　则应缚可缚</p>
<p>　而先实无缚　　余如去来答　</p>
<p>若谓可缚先有缚。则应缚可缚。而实离可缚先无缚。是故不得言众生有缚。或言。众生是可缚。五阴是缚。或言。五阴中诸烦恼是缚。余五阴是可缚。是事不然。何以故。若离五阴先有众生者。则应以五阴缚众生。而实离五阴无别众生。若离五阴别有烦恼者则应以烦恼缚五阴。而实离五阴无别烦恼。复次如去来品中说。已去不去。未去不去。去时不去。如是未缚不缚。缚已不缚。缚时不缚。复次亦无有解。何以故</p>
<p>　缚者无有解　　无缚亦无解</p>
<p>　缚时有解者　　缚解则一时　</p>
<p>缚者无有解。何以故。已缚故。无缚亦无解。何以故。无缚故。若谓缚时有解。则缚解一时。是事不然。又缚解相违故。问曰。有人修道现入涅槃得解脱。云何言无。答曰</p>
<p>　若不受诸法　　我当得涅槃</p>
<p>　若人如是者　　还为受所缚　</p>
<p>若人作是念。我离受得涅槃。是人即为受所缚。复次</p>
<p>　不离于生死　　而别有涅槃</p>
<p>　实相义如是　　云何有分别　</p>
<p>诸法实相第一义中。不说离生死别有涅槃。如经说。涅槃即生死。生死即涅槃。如是诸法实相中。云何言是生死是涅槃</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>