<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中论观颠倒品第二十三(二十四偈)</p>
<p>问曰</p>
<p>　从忆想分别　　生于贪恚痴</p>
<p>　净不净颠倒　　皆从众缘生　</p>
<p>经说因净不净颠倒。忆想分别生贪恚痴。是故当知有贪恚痴。答曰</p>
<p>　若因净不净　　颠倒生三毒</p>
<p>　三毒即无性　　故烦恼无实　</p>
<p>若诸烦恼。因净不净颠倒。忆想分别生。即无自性。是故诸烦恼无实。复次</p>
<p>　我法有以无　　是事终不成</p>
<p>　无我诸烦恼　　有无亦不成　</p>
<p>我无有因缘若有若无而可成。今无我诸烦恼云何以有无而可成。何以故</p>
<p>　谁有此烦恼　　是即为不成</p>
<p>　若离是而有　　烦恼则无属　</p>
<p>烦恼名为能恼他。恼他者应是众生。是众生于一切处推求不可得。若谓离众生但有烦恼。是烦恼则无所属。若谓虽无我而烦恼属心。是事亦不然。何以故</p>
<p>　如身见五种　　求之不可得</p>
<p>　烦恼于垢心　　五求亦不得　</p>
<p>如身见。五阴中五种求不可得。诸烦恼亦于垢心中。五种求亦不可得。又垢心于烦恼中。五种求亦不可得。复次</p>
<p>　净不净颠倒　　是则无自性</p>
<p>　云何因此二　　而生诸烦恼　</p>
<p>净不净颠倒者。颠倒名虚妄。若虚妄即无性。无性则无颠倒。若无颠倒。云何因颠倒起诸烦恼。问曰</p>
<p>　色声香味触　　及法为六种</p>
<p>　如是之六种　　是三毒根本　</p>
<p>是六入三毒根本。因此六入生净不净颠倒。因净不净颠倒生贪恚痴。答曰</p>
<p>　色声香味触　　及法体六种</p>
<p>　皆空如炎梦　　如乾闼婆城</p>
<p>　如是六种中　　何有净不净</p>
<p>　犹如幻化人　　亦如镜中像　</p>
<p>色声香味触法自体。未与心和合时。空无所有。如炎如梦。如化如镜中像。但诳惑于心无有定相。如是六入中。何有净不净。复次</p>
<p>　不因于净相　　则无有不净</p>
<p>　因净有不净　　是故无不净　</p>
<p>若不因于净。先无有不净。因何而说不净。是故无不净。复次</p>
<p>　不因于不净　　则亦无有净</p>
<p>　因不净有净　　是故无有净　</p>
<p>若不因不净。先无有净。因何而说净。是故无有净。复次</p>
<p>　若无有净者　　何由而有贪</p>
<p>　若无有不净　　何由而有恚　</p>
<p>无净不净故。则不生贪恚。问曰。经说常等四颠倒。若无常中见常。是名颠倒。若无常中见无常。此非颠倒。余三颠倒亦如是。有颠倒故。颠倒者亦应有。何故言都无。答曰</p>
<p>　于无常着常　　是则名颠倒</p>
<p>　空中无有常　　何处有常倒　</p>
<p>若于无常中着常。名为颠倒。诸法性空中无有常。是中何处有常颠倒。余三亦如是。复次</p>
<p>　若于无常中　　着无常非倒</p>
<p>　空中无无常　　何有非颠倒　</p>
<p>若着无常言是无常。不名为颠倒者。诸法性空中无无常。无常无故谁为非颠倒。余三亦如是。复次</p>
<p>　可着著者着　　及所用着法</p>
<p>　是皆寂灭相　　云何而有着　</p>
<p>可著名物著者名作者。著名业。所用法名所用事。是皆性空寂灭相。如如来品中所说。是故无有着。复次</p>
<p>　若无有着法　　言邪是颠倒</p>
<p>　言正不颠倒　　谁有如是事　</p>
<p>著名忆想分别此彼有无等。若无此著者。谁为邪颠倒。谁为正不颠倒。复次</p>
<p>　有倒不生倒　　无倒不生倒</p>
<p>　倒者不生倒　　不倒亦不生</p>
<p>　若于颠倒时　　亦不生颠倒</p>
<p>　汝可自观察　　谁生于颠倒　</p>
<p>已颠倒者。则更不生颠倒。已颠倒故。不颠倒者亦不颠倒。无有颠倒故。颠倒时亦不颠倒。有二过故。汝今除憍慢心。善自观察。谁为颠倒者。复次</p>
<p>　诸颠倒不生　　云何有此义</p>
<p>　无有颠倒故　　何有颠倒者　</p>
<p>颠倒种种因缘破故。堕在不生。彼贪着不生。谓不生是颠倒实相。是故偈说。云何名不生为颠倒。乃至无漏法尚不名为不生相。何况颠倒是不生相。颠倒无故何有颠倒者。因颠倒有颠倒者。复次</p>
<p>　若常我乐净　　而是实有者</p>
<p>　是常我乐净　　则非是颠倒　</p>
<p>若常我乐净是四实有性者。是常我乐净则非颠倒。何以故。定有实事故。云何言颠倒。若谓常我乐净倒是四无者。无常苦无我不净。是四应实有。不名颠倒。颠倒相违故名不颠倒。是事不然。何以故</p>
<p>　若常我乐净　　而实无有者</p>
<p>　无常苦不净　　是则亦应无　</p>
<p>若常我乐净是四实无。无故无常等四事亦不应有。何以故。无相因待故。复次</p>
<p>　如是颠倒灭　　无明则亦灭</p>
<p>　以无明灭故　　诸行等亦灭　</p>
<p>如是者如其义。灭诸颠倒故。十二因缘根本无明亦灭。无明灭故三种行业。乃至老死等皆灭。复次</p>
<p>　若烦恼性实　　而有所属者</p>
<p>　云何当可断　　谁能断其性　</p>
<p>若诸烦恼即是颠倒。而实有性者。云何可断。谁能断其性。若谓诸烦恼皆虚妄无性而可断者。是亦不然。何以故</p>
<p>　若烦恼虚妄　　无性无属者</p>
<p>　云何当可断　　谁能断无性　</p>
<p>若诸烦恼虚妄无性。则无所属。云何可断。谁能断无性法</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>