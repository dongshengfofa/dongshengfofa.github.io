<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶药事卷第十七</p>
<p>　　　　大唐三藏义净奉　制译</p>
<p>　　诸大弟子说业报缘</p>
<p>尔时诸大声闻耆宿苾刍。告具寿薄俱罗曰。具寿财益。已说本业。次至仁说本业因缘。尔时薄俱罗苾刍以颂说曰</p>
<p>　昔于亲惠城　　而为卖药人</p>
<p>　毗钵尸住世　　诸佛及僧伽</p>
<p>　施诸疗病药　　来者求皆与</p>
<p>　根茎叶花药　　合以施众僧</p>
<p>　三月夏安居　　随食而供给</p>
<p>　于诸苾刍众　　人施一诃梨</p>
<p>　九十一劫中　　不堕三恶趣</p>
<p>　由其施药报　　获斯殊大果</p>
<p>　虽施少分药　　受乐转无穷</p>
<p>　施一诃梨勒　　生天受天乐</p>
<p>　有残余业报　　复得生人中</p>
<p>　生在有学家　　不受信心食</p>
<p>　于三日夜中　　解了三藏教</p>
<p>　服着垢弊衣　　但唯求粪扫</p>
<p>　常乐居闲静　　不爱俗喧林</p>
<p>　我年百六十　　不曾身有病</p>
<p>　我忆施少分　　多受天人乐</p>
<p>　薄俱罗众前　　自说昔业报</p>
<p>　安坐莲花内　　无热大池中　</p>
<p>尔时诸大声闻耆宿苾刍告具寿尊者苾刍曰。具寿薄俱罗。已说昔业报。次至仁说。尔时具寿尊者。即以伽他。而说颂曰</p>
<p>　昔作治皮人　　忆念前生事</p>
<p>　当时逢俭岁　　煮皮而用食</p>
<p>　以此为存命　　后有一沙门</p>
<p>　从远来求食　　我当发清信</p>
<p>　皮食施沙门　　独觉尊食已</p>
<p>　对面升虚空　　我发清净心</p>
<p>　合掌申供敬　　见斯神变已</p>
<p>　更起殷重心　　愿我当生处</p>
<p>　常遇如是圣　　所获殊胜果</p>
<p>　一如今圣者　　所施体无色</p>
<p>　亦无香美味　　见者心清净</p>
<p>　当施如是食　　因虽施少分</p>
<p>　获果乃无量　　多引生天乐</p>
<p>　复得胜人身　　此是最后身</p>
<p>　得生于人趣　　亲侍大导师</p>
<p>　无上等正觉　　我先所发愿</p>
<p>　愿证无上果　　已获阿罗汉</p>
<p>　除热得清凉　　我名大尊者</p>
<p>　今对斯圣众　　自说昔业报</p>
<p>　无热大池中　</p>
<p>尔时诸大声闻耆宿苾刍。告具寿优楼频螺迦叶。那提迦叶。伽耶迦叶。等作如是言。具寿尊者。已说昔业报。次至仁等当说。尔时三人。共以伽他。而说颂曰</p>
<p>　我等昔为三商主　　与诸兄弟同游戏</p>
<p>　遇见迦叶佛灭塔　　破坏摧落无多在</p>
<p>　我等共劝商人众　　营造此塔复令新</p>
<p>　三人于此佛塔上　　各悬宝盖同崇建</p>
<p>　由斯殊胜善业故　　得生天上受欢娱</p>
<p>　天上福尽生人趣　　获得富贵常安乐</p>
<p>　今逢世尊等正觉　　于佛教中而出家</p>
<p>　世尊在彼尼连侧　　现大神变运神通</p>
<p>　我等皆蒙示正法　　得入无上涅槃宫</p>
<p>　斯由敬重大师教　　又于佛塔悬妙伞</p>
<p>　由斯差别种善根　　能除热恼清凉乐</p>
<p>　优楼频螺迦叶等　　于诸耆宿尊者前</p>
<p>　自说往昔业因缘　　无热池中处莲坐　</p>
<p>尔时诸大声闻耆宿苾刍。告具寿名称。作如是言。优楼频螺迦叶。那提迦叶。伽耶迦叶等。各说本业。次至仁说。尔时具寿名称。即以伽他。而说颂曰</p>
<p>　我昔曾作卖香人　　于诸药性善分别</p>
<p>　时有妇人将女来　　买香及药至我所</p>
<p>　彼之少女美颜容　　见者皆令贪欲染</p>
<p>　我见是女容仪已　　不觉起心生爱着</p>
<p>　即执女手同游戏　　由斯恶业生恶趣</p>
<p>　后得人身常手枯　　经于五百生受苦</p>
<p>　我今亲事佛世尊　　随佛出家而学道</p>
<p>　今已证获阿罗汉　　能除热恼得清凉</p>
<p>　大德我思先恶业　　已经百劫业不亡　</p>
<p>　今已得神通　　由有余残报</p>
<p>　我之左臂手　　不如右手臂</p>
<p>　若男若女人　　侵妻及夺夫</p>
<p>　常堕地狱中　　恒受斯剧苦</p>
<p>　乐远离他妻　　犹如踊火炎</p>
<p>　犹斯诸智者　　与自妻欢娱</p>
<p>　汝等当审观　　贪染他妻妾</p>
<p>　恒于地狱受　　长夜无休息</p>
<p>　我由作是罪　　随所在生身</p>
<p>　已受如斯报　　捺落迦中生</p>
<p>　今此最后身　　得入无上位</p>
<p>　解脱一切苦　　去热得清凉</p>
<p>　欲求安乐处　　不得淫他妇</p>
<p>　解脱诸烦恼　　受于妙喜乐</p>
<p>　我名称苾刍　　今于尊宿前</p>
<p>　说自昔业报　　无热大池中　</p>
<p>尔时诸大声闻耆宿苾刍。告具寿火生曰。具寿名称。已说昔业。次至仁说。尔时具寿火生以颂答曰</p>
<p>　我昔曾于亲惠城　　有佛正觉号毗钵</p>
<p>　我时名为无所著　　于众人中最尊贵</p>
<p>　佛有六十二万众　　声闻弟子共围绕</p>
<p>　我屈毗钵尸世尊　　并诸弟子三月请</p>
<p>　于时亲惠城国王　　亦请世尊并弟子</p>
<p>　是时我与彼城王　　隔日设食呈微供</p>
<p>　至时我倍加供养　　佛及苾刍声闻众</p>
<p>　三月供养事已毕　　我更共王同供养</p>
<p>　当时最后设会日　　亲惠城王宫自办</p>
<p>　广设百味妙饮食　　衣服卧具及诸珍</p>
<p>　既办如斯上妙物　　复于王苑敷高座</p>
<p>　其座价直百千金　　饮食衣服同斯量</p>
<p>　一一苾刍所施物　　算数计分不能知</p>
<p>　所有象马皆严饰　　缕金线网庄严身</p>
<p>　各各僧前持伞盖　　依座次第布周圆</p>
<p>　宫内婇女庄严身　　以次旃檀涂莹体</p>
<p>　各执金瓶盛德水　　苾刍僧处遣只承</p>
<p>　于是最后兴斯供　　王自供养佛僧伽</p>
<p>　我当见是王供养　　一心正念作思惟</p>
<p>　上妙饮食皆能办　　宝座严饰实难为</p>
<p>　乍可办余上妙具　　如王象马无由得</p>
<p>　既作如斯言念已　　帝释天主应时来</p>
<p>　于时天帝报我言　　善哉助汝兴供养</p>
<p>　天帝既述斯言已　　便化最胜大园林</p>
<p>　其园芳丽甚超绝　　诸天妙座遍庄严</p>
<p>　并持上妙天衣服　　奉施佛及苾刍僧</p>
<p>　先请毗钵尸世尊　　并诸弟子声闻众</p>
<p>　于时天帝及诸天　　第一宝象而来应</p>
<p>　各各执持天宝盖　　于僧顶上在空中　</p>
<p>　赍持天饮食　　供养真圣众</p>
<p>　复以天衣覆　　得受人天乐</p>
<p>　九十一劫中　　不堕三恶趣</p>
<p>　由斯先世善　　感得柔软身</p>
<p>　为大仙兴供　　大德毗钵尸</p>
<p>　今此最后身　　生于王舍城</p>
<p>　影胜王宫内　　最尊豪族家</p>
<p>　王及大夫人　　敬恋恩养育</p>
<p>　诸臣咸爱我　　及所有国人</p>
<p>　常受于天上　　诸天五欲乐</p>
<p>　既得是人身　　反受诸天乐</p>
<p>　无上大导师　　正觉牟尼主</p>
<p>　调伏人天故　　而来王舍城</p>
<p>　我当闻佛来　　大师微妙觉</p>
<p>　闻已生欢喜　　即诣如来所</p>
<p>　既见世间灯　　能持流炬者</p>
<p>　从辂投身下　　足步至尊前</p>
<p>　顶礼佛双足　　深心极喜悦</p>
<p>　退坐于一面　　瞻仰大慈尊</p>
<p>　无量人天类　　恭敬而围绕</p>
<p>　世尊如是告　　汝断诸缠缚</p>
<p>　无上天尊师　　慈悲故来此</p>
<p>　为说四谛法　　闻者能开悟</p>
<p>　我闻如是请　　唯正觉世尊</p>
<p>　愿许我出家　　近住成圆具</p>
<p>　无上大慈父　　无有等等者</p>
<p>　哀愍命善来　　言下成圆具</p>
<p>　精进不放逸　　苦行而修习</p>
<p>　即证无生位　　得入涅槃宫</p>
<p>　亲侍大导师　　无上等正觉</p>
<p>　证得阿罗汉　　除热得清凉</p>
<p>　能脱三有海　　漂流生死河</p>
<p>　一切忧悲苦　　由斯永得除</p>
<p>　火生之苾刍　　对斯真圣众</p>
<p>　说自昔作业　　无热大池中</p>
<p>　安坐莲花台　</p>
<p>尔时诸大声闻耆宿苾刍。告具寿护国曰。具寿火生。已说本业。次至仁说。尔时护国苾刍即说颂言</p>
<p>　昔有王名吉基利　　迦尸国主饶益人</p>
<p>　我身是王最小子　　为佛造大窣睹波</p>
<p>　父王令其最小子　　躬持伞盖奉如来</p>
<p>　我闻王敕心欢喜　　安置宝盖窣睹波</p>
<p>　既安盖已便发愿　　由斯善业因缘故</p>
<p>　天上人间招快乐　　常有最胜大光明</p>
<p>　今生最后于人趣　　降诞仓库大城中</p>
<p>　既生最胜豪族舍　　世间尊贵而第一</p>
<p>　见者欢喜常恭敬　　一切国人皆庆悦</p>
<p>　殊胜果报随身现　　色相端严心安静</p>
<p>　人间受用悉充足　　一切所须无乏少</p>
<p>　护国苾刍对尊宿　　说自昔报业因缘　</p>
<p>尔时诸大声闻耆宿苾刍。告具寿娑底曰。具寿护国。已说业报。次至仁说。尔时具寿娑底即说颂曰</p>
<p>　昔于王舍城　　王臣大富贵</p>
<p>　五百仙人至　　皆令共供养</p>
<p>　当时我宣教　　普令先造食</p>
<p>　家中种种饭　　给五百仙人</p>
<p>　次第分与我　　我既为尊首</p>
<p>　最初仙供养　　我家恒营办</p>
<p>　作饭百杓余　　于彼出家人</p>
<p>　将此饭供给　　既施饭食已</p>
<p>　生贪作是念　　我姊妹兄弟</p>
<p>　妻男女亲族　　尚不施饭食</p>
<p>　此仙三月坐　　当有用度多</p>
<p>　况于五百数　　我须彼沙门</p>
<p>　令其得命终　　若得彼身死</p>
<p>　我即无用度　　无过杀于彼</p>
<p>　及生罪心已　　煎煮其马尿</p>
<p>　和食与彼餐　　当吃此食已</p>
<p>　乃即有病患　　便即肠肚出</p>
<p>　其时知死已　　彼仙得道人</p>
<p>　于时龙神等　　皆共大声语</p>
<p>　大罪是商人　　无过枉杀仙</p>
<p>　得自在独觉　　寂静无漏者</p>
<p>　诸亲皆嗔我　　皆于当观察</p>
<p>　能生多罪业　　为杀彼仙故</p>
<p>　闻亲说语已　　我即起愁悲</p>
<p>　请余诸仙人　　极生悔其过</p>
<p>　对诸佛忏悔　　现过心悔已</p>
<p>　饭供五百仙　　珍重令充足</p>
<p>　忏其彼罪业　　忏过于诸仙</p>
<p>　以食供养已　　即当发誓愿</p>
<p>　当来愿如是　　供养此大德</p>
<p>　如所得解脱　　愿我亦离缚</p>
<p>　生生离贫家　　莫在贫穷处</p>
<p>　忽常起悭贪　　令心发其恶</p>
<p>　捐彼独觉人　　作业即愁悲</p>
<p>　死后堕地狱　　久住千年岁</p>
<p>　常受其苦痛　　后得生人身</p>
<p>　还受短命报　　当有多财物</p>
<p>　供养于诸人　　常患肠肚出</p>
<p>　因此即命终　　即生遇大圣</p>
<p>　乃获出家体　　依教而成住</p>
<p>　一切贪悉舍　　无热莲花座</p>
<p>　说本业因缘　</p>
<p>尔时具寿耆宿苾刍。告具寿膝多迦摄波曰。具寿娑底。已说业报。次至具寿说。于时膝多迦摄波即说颂曰</p>
<p>　往请苾刍众　　不阙于七年</p>
<p>　于其聚落内　　时世为饥馑</p>
<p>　我所得分者　　心调意寂静</p>
<p>　是独觉所尊　　无恼甚清凉</p>
<p>　我先有要誓　　乞者而不与</p>
<p>　纵是子及亲　　非营作不济</p>
<p>　如是发此意　　遂为罪恶业</p>
<p>　苾刍既不作　　何故而与食</p>
<p>　即将此苾刍　　经行于田处</p>
<p>　然始至家中　　方与其饮食</p>
<p>　由斯恶业熟　　遂堕于地狱</p>
<p>　众活炎热中　　而受诸楚苦</p>
<p>　地狱业报尽　　所生流转趣</p>
<p>　鄙贱常忧苦　　餐粮甚难得</p>
<p>　此是我最后　　而获于人身</p>
<p>　不亏调御士　　正觉无上尊</p>
<p>　净信而出家　　蠲除诸有漏</p>
<p>　证得六神通　　至于罗汉果</p>
<p>　诸德当知我　　虽证大神通</p>
<p>　经行甚难苦　　方获而饮食</p>
<p>　游历极远处　　遂有而少获</p>
<p>　命将欲断绝　　时可得其食</p>
<p>　我姓膝迦摄　　名为耳大威</p>
<p>　无热莲花坐　　言斯先业缘　</p>
<p>尔时诸耆宿苾刍。告具寿周离槃陀迦曰。具寿膝迦摄波。已说业报。次至具寿说。于时槃陀迦即说颂曰</p>
<p>　我于前生中　　而为养猪者</p>
<p>　系其猪口已　　将渡至河边</p>
<p>　既到河中心　　欲至于彼岸</p>
<p>　诸猪气不通　　因此皆命过</p>
<p>　我随水漂没　　荒迷无所为</p>
<p>　河边有仙住　　哀愍所救济</p>
<p>　出我溺忧苦　　而为与出家</p>
<p>　以无相三昧　　教化令调顺</p>
<p>　既于此灭已　　得生于天上</p>
<p>　天上才舍命　　下生于人趣</p>
<p>　虔恭等正觉　　舍俗为出家</p>
<p>　顽愚极暗钝　　示敬不能持</p>
<p>　于其三月内　　方能诵一偈</p>
<p>　既明一句义　　烦恼欲悉除</p>
<p>　我先所造业　　如是思忆念</p>
<p>　经于无量时　　轮回生死海</p>
<p>　对于世间父　　于此无热池</p>
<p>　我周利槃驮　　说斯黑白业　</p>
<p>尔时诸耆宿苾刍。告具寿蛇仆。具寿周利槃陀迦。已说业报。次至具寿说。于时蛇仆即说颂曰</p>
<p>　迦摄佛灭度　　最后为声闻</p>
<p>　多闻备三藏　　于法甚悭吝</p>
<p>　不为诸苾刍　　讽诵而解说</p>
<p>　恐余诸苾刍　　而有胜于我</p>
<p>　苾刍诣我所　　欲求问少义</p>
<p>　我为怀恶色　　诃诘而不理</p>
<p>　时诸苾刍来　　谏责我斯见</p>
<p>　何不治法化　　作斯非理事</p>
<p>　我于临终时　　情生极追悔</p>
<p>　所闲真妙法　　不为他显示</p>
<p>　命唯有七日　　时转不久停</p>
<p>　宜集出家士　　悔谢诸过咎</p>
<p>　我既悔罪已　　息其悭法心</p>
<p>　即于大众中　　七日常说法</p>
<p>　既闻善说法　　随我皆听受</p>
<p>　互相为解释　　咸共而谈论</p>
<p>　我缘临终时　　七日说妙法</p>
<p>　而得生天上　　诸欲悉具足</p>
<p>　天上舍报尽　　下生于人趣</p>
<p>　而生劫比罗　　释迦王族中</p>
<p>　资财大富贵　　容仪甚可乐</p>
<p>　人众皆敬爱　　资产无有乏</p>
<p>　种族诸男女　　舍俗而出家</p>
<p>　我为恼欲缠　　而无欣乐意</p>
<p>　无比大丈夫　　为欲哀愍故</p>
<p>　频至于我所　　诲劝令出家</p>
<p>　我即稽调御　　无上等正觉</p>
<p>　唯愿七年中　　哀愍受坛施</p>
<p>　若见受其施　　七年将过已</p>
<p>　即随大慧所　　方可为出家</p>
<p>　告我命危脆　　不暂岂七年</p>
<p>　宜当急舍施　　出入息难保</p>
<p>　佛语深尊重　　岂敢而弃舍</p>
<p>　白言七日内　　哀愍与出家</p>
<p>　即于七日中　　随意皆资给</p>
<p>　于其城内外　　诸亲咸守拥</p>
<p>　最上大光明　　遍耀于城墎</p>
<p>　不思议人众　　得出于城外</p>
<p>　于佛法教中　　净信为出家</p>
<p>　于二十五年　　心无有正悟</p>
<p>　遂即罪心起　　不欲依此住</p>
<p>　莫能至甘露　　宜退且还家</p>
<p>　既生此怯惧　　深怀大羞耻</p>
<p>　诸亲及家眷　　定为讥诮我</p>
<p>　所念非相类　　审知不善事</p>
<p>　我宜以刀害　　何用此残活</p>
<p>　即持极利刀　　跏趺而端坐</p>
<p>　安刀于头上　　心即得解脱</p>
<p>　心既得蠲除　　口口而称赞</p>
<p>　奇哉佛法僧　　有斯胜善法</p>
<p>　我先有思想　　凡夫便舍寿</p>
<p>　不顾其性命　　证得无上寂</p>
<p>　我于先有中　　懒惰极悭法</p>
<p>　由斯果报故　　艰难得解脱</p>
<p>　又我于临终　　为说净妙法</p>
<p>　由斯业成熟　　超除诸财欲</p>
<p>　法根释迦子　　蛇奴大威德</p>
<p>　于其无热池　　说斯先业报　</p>
<p>尔时诸耆宿苾刍。又告具寿阿泥卢驮曰。具寿蛇奴。已说业报。次至具寿。于时阿泥卢驮即说颂曰</p>
<p>　我先无摄录　　贫穷负草活</p>
<p>　归投备名称　　奉觐大沙门</p>
<p>　今生释迦种　　名阿泥嚧驮</p>
<p>　善闲歌舞伎　　能于诸妙曲</p>
<p>　希逢大导师　　无畏等正觉</p>
<p>　见已心清净　　舍俗而出家</p>
<p>　得闻所说教　　乐住大师处</p>
<p>　情无暂放逸　　常自勤策勇</p>
<p>　三明具获已　　大师教已作</p>
<p>　观知于宿命　　所曾之事业</p>
<p>　于三十三天　　七返而受生</p>
<p>　七返生人趣　　亦为作人主</p>
<p>　灌顶刹帝利　　独化于赡部</p>
<p>　彼七此亦七　　轮回十四返</p>
<p>　曾住受用处　　咸皆知其所</p>
<p>　此类诸果报　　无有而不悉</p>
<p>　我于所生处　　情极甚欢喜</p>
<p>　观知诸有情　　生死轮回趣</p>
<p>　此变于余现　　一心系思念</p>
<p>　五趣轮回事　　天眼皆明了</p>
<p>　已获安详道　　天眼甚明净</p>
<p>　世间无上师　　知我念所念</p>
<p>　佛身意神通　　而来于我所</p>
<p>　我所有思念　　而能增上说</p>
<p>　大师无过咎　　所说亦无非</p>
<p>　我闻彼所说　　依教而净住</p>
<p>　心生极精勤　　常修不放逸</p>
<p>　三明已通达　　所应作已作</p>
<p>　于生无有喜　　于死亦无忧</p>
<p>　唯知待时至　　正念住威仪</p>
<p>　广严竹林村　　命当于彼过</p>
<p>　于其竹林下　　而欲取归化</p>
<p>　我先施食故　　获此殊妙果</p>
<p>　虔恭大导师　　无比等正觉</p>
<p>　证得阿罗汉　　清凉寂静处</p>
<p>　诸见者记我　　大福中为最</p>
<p>　此阿泥卢驮　　对佛苾刍僧</p>
<p>　于无热河中　　说斯先业报　</p>
<p>尔时诸耆宿苾刍。又告具寿师子王迦罗苾刍。具寿阿泥卢驮。已说业报。次至具寿说。于时迦罗即说颂曰</p>
<p>　我先押甘蔗　　至于煎糖室</p>
<p>　时有病独觉　　徐行来我所</p>
<p>　于其七日内　　糖油常奉侍</p>
<p>　于其七日后　　独觉升空去</p>
<p>　我缘出不在　　奴便启我言</p>
<p>　有斯胜福田　　比受家中供</p>
<p>　我既闻斯说　　情生极净信</p>
<p>　速往升空处　　深为钦敬仰</p>
<p>　往因发净心　　又缘施油糖</p>
<p>　天上人间趣　　具福心明朗</p>
<p>　此为最后生　　亦得作人身</p>
<p>　虔恭大导师　　无比等正觉</p>
<p>　于大释师教　　希得为出家</p>
<p>　证获阿罗汉　　清凉寂静处</p>
<p>　我今极获安　　利养甚丰多</p>
<p>　衣食及卧具　　汤药无所乏</p>
<p>　我以少缘事　　要须四团糖</p>
<p>　欲施缝衣者　　糖将兴供养</p>
<p>　诸天知我念　　即告影胜王</p>
<p>　宜速施迦罗　　沙糖清凉浆</p>
<p>　由斯施浆故　　王获大胜利</p>
<p>　宜使侍缚迦　　赍庵罗及糖</p>
<p>　即遣四大象　　驮赍真美味</p>
<p>　影胜大福王　　令送于我所</p>
<p>　王既令使送　　我得此甘糖</p>
<p>　供给千二百　　五十苾刍僧</p>
<p>　迦罗阿罗汉　　具六大神通</p>
<p>　于无热河中　　说斯先业报　</p>
<p>尔时诸耆宿苾刍。又告具寿罗怙罗曰。具寿迦罗。已说业报。次至具寿。于时罗怙罗即说颂曰</p>
<p>　我作先国王　　在于广严都</p>
<p>　发朝依正化　　令众皆安益</p>
<p>　时有一仙来　　威德甚雄猛</p>
<p>　诣至于我所　　便发如是言</p>
<p>　我今是盗贼　　不与水而饮</p>
<p>　请王准贼法　　依教科罚我</p>
<p>　我即报彼言　　仙若法德备</p>
<p>　泉井河江水　　许随意而饮</p>
<p>　我所怀疑惑　　不能悉蠲除</p>
<p>　愿见王罚罪　　我即无思虑</p>
<p>　即告彼仙曰　　宜入芳园中</p>
<p>　六日不应食　　已后任随去</p>
<p>　我所作此业　　实无有恶意</p>
<p>　黑绳炎热中　　六十年受苦</p>
<p>　业报尽后身　　六年在母胎</p>
<p>　此实无心造　　亦无身口业</p>
<p>　由此因缘故　　而受诸苦果</p>
<p>　耆宿众前说　　当知业不亡</p>
<p>　此是罗怙罗　　对于诸尊者</p>
<p>　于无热恼池　　说斯先恶业　</p>
<p>尔时诸耆宿苾刍。又告具寿难陀曰。具寿罗怙罗。已说业报。次至具寿。于时难陀即说颂曰</p>
<p>　毗钵尸佛教　　时我设香汤</p>
<p>　洗浴苾刍僧　　便发如是语</p>
<p>　愿我当来世　　及诸如是众</p>
<p>　清净无瑕垢　　烦恼漏皆除</p>
<p>　容仪得端正　　颜色过莲花</p>
<p>　其时命既过　　得生于天上</p>
<p>　天上甚超绝　　人趣亦殊妙</p>
<p>　随所生流处　　恒安常富贵</p>
<p>　后持独觉身　　起塔鲜白净</p>
<p>　严饰涂香已　　黄色而覆上</p>
<p>　胡跪合掌言　　当愿诸根具</p>
<p>　身相如金色　　善持而不变</p>
<p>　由此善根故　　生波罗痆斯</p>
<p>　与迦陀国王　　而为第二子</p>
<p>　又见迦摄塔　　虔恭生净意</p>
<p>　于其此塔中　　而悬一伞盖</p>
<p>　由先浴众僧　　涂塔黄色因</p>
<p>　施塔伞盖故　　多获诸安乐</p>
<p>　由斯余福业　　于其最后身</p>
<p>　生释迦王族　　与如来为弟</p>
<p>　我今于此身　　具备大丈夫</p>
<p>　三十殊妙相　　而无欠阙者</p>
<p>　释迦师子教　　而我得出家</p>
<p>　证极阿罗汉　　除热获清凉</p>
<p>　蒙佛记于我　　端严甚可乐</p>
<p>　我生皆已尽　　至于无上处</p>
<p>　此善者难陀　　对佛苾刍众</p>
<p>　于无热恼池　　说斯先业报　</p>
<p>尔时诸耆宿苾刍。具寿实力子曰。具寿难陀。已说业报。次至具寿。于时实力子即说颂曰</p>
<p>　我于前身时　　名捕鱼商旅</p>
<p>　因兴易进发　　有仙来伴去</p>
<p>　是真大独觉　　漏尽心无碍</p>
<p>　我相见中间　　常请受微供</p>
<p>　随其至宿处　　为敷诸卧具</p>
<p>　洗足奉油涂　　及与为然灯</p>
<p>　同比共为伴　　虔心常供侍</p>
<p>　徐徐既前进　　得至于海际</p>
<p>　既至于海际　　我即前跪曰</p>
<p>　大德有何缘　　故来于此处</p>
<p>　我等皆欲缠　　不辞诸苦恼</p>
<p>　入于险难处　　无涯大海聚</p>
<p>　彼言我除恼　　愿汝常安乐</p>
<p>　生生备大福　　多财无所乏</p>
<p>　我即以上衣　　赍持而奉施</p>
<p>　头面礼敬足　　虔心而右绕</p>
<p>　彼哀愍我故　　受我所奉衣</p>
<p>　诸旅咸瞻仰　　便升于虚空</p>
<p>　诸旅睹神通　　我即怀悲恼</p>
<p>　虔躬遥合掌　　作如是发愿</p>
<p>　如是大尊德　　愿我常相遇</p>
<p>　其所得妙法　　愿我亦证悟</p>
<p>　当来得值佛　　而得为出家</p>
<p>　供养僧伽众　　发起大神通</p>
<p>　由此善根故　　天上常欢乐</p>
<p>　亦生于人趣　　多受诸安泰</p>
<p>　凡是诸生处　　多财大富贵</p>
<p>　天上及人间　　福德恒明朗</p>
<p>　从初受果报　　此为最后身</p>
<p>　于拘尸那城　　得为壮士子</p>
<p>　端正极可乐　　颜容无有比</p>
<p>　人众皆敬爱　　得超大富际</p>
<p>　希遇释师子　　无上等正觉</p>
<p>　见已心清净　　舍俗而出家</p>
<p>　依于竹林内　　及处于山间</p>
<p>　声闻众来集　　而恼苾刍僧</p>
<p>　敷设卧具故　　与苾刍说过</p>
<p>　或恼或讥诮　　频频相呵责</p>
<p>　具此诸梵行　　我即起悲心</p>
<p>　时有我生尽　　当为供侍者</p>
<p>　而自常勤策　　于教恒修习</p>
<p>　证得阿罗汉　　具备六神通</p>
<p>　诣于大师所　　曲躬头面礼</p>
<p>　合掌前恭敬　　从无上乞愿</p>
<p>　愿见听于我　　供给苾刍僧</p>
<p>　不随爱嗔痴　　慈心皆平等</p>
<p>　大师知我意　　默然受我请</p>
<p>　即令住寺内　　对诸苾刍僧</p>
<p>　身为慈悲业　　口意亦复然</p>
<p>　供给苾刍众　　低心常敬重</p>
<p>　来去诸苾刍　　及诸道行者</p>
<p>　我见甚欢喜　　安慰而问讯</p>
<p>　五指放光明　　如然大明炬</p>
<p>　敷设诸卧具　　显现大神通</p>
<p>　我所有神变　　苾刍欲见故</p>
<p>　时极将幽暗　　方来于我所</p>
<p>　次复续后来　　慈心悉敬重</p>
<p>　为敷其卧具　　不生恚念心</p>
<p>　我先有思虑　　我所有誓愿</p>
<p>　清净悉成办　　今皆得圆备</p>
<p>　此实力圣子　　漏尽心自在</p>
<p>　于无热恼池　　说斯先业报　</p>
<p>尔时诸耆宿苾刍。告具寿近将曰。具寿实力子。说业报已。次至具寿说。于时近将即说颂曰</p>
<p>　我于往昔时　　为猎者游薮</p>
<p>　为求害獐鹿　　持弓及毒箭</p>
<p>　寻山登峻险　　夙夜常无倦</p>
<p>　若逢禽兽时　　情起杀害心</p>
<p>　弯弓放毒箭　　射断其命根</p>
<p>　时我持弓箭　　游行于林薮</p>
<p>　见一大独觉　　住在于树下</p>
<p>　我睹彼沙门　　情生大忿恚</p>
<p>　彼无犯调寂　　我以毒箭射</p>
<p>　既遭毒箭苦　　甚受诸楚痛</p>
<p>　即于其树下　　舍有归寂灭</p>
<p>　我由斯恶业　　命终堕地狱</p>
<p>　经无量千岁　　具受诸楚痛</p>
<p>　地狱命既终　　复受傍生趣</p>
<p>　山中遭害死　　还堕于地狱</p>
<p>　生生恒怖畏　　步步皆惊恐</p>
<p>　夙夜饥困苦　　羸瘦甚憔悴</p>
<p>　而常逢猎师　　怀害雄猛者</p>
<p>　即以利毒箭　　射我应时倒</p>
<p>　彼见我堕地　　命在身摇动</p>
<p>　后以利刀截　　分割肉将去</p>
<p>　如是五百生　　多受诸苦恼</p>
<p>　又于某方处　　为求诸食故</p>
<p>　乃于其山下　　见多大仙众</p>
<p>　具修诸苦行　　有大神威德</p>
<p>　我既睹仙众　　情便生慈念</p>
<p>　渐渐心以庆　　观其大仙众</p>
<p>　由此发清净　　得生于人趣</p>
<p>　遂见大独觉　　而来乞求食</p>
<p>　我即常奉请　　就家受微供</p>
<p>　供养彼德已　　合掌而发愿</p>
<p>　愿我当来世　　常逢此尊师</p>
<p>　见佛生恭敬　　而为作出家</p>
<p>　得生无所畏　　断除诸有漏</p>
<p>　由此善根故　　得生于天上</p>
<p>　又生于人趣　　大富具多财</p>
<p>　虔奉此大师　　无比等正觉</p>
<p>　既见大牟尼　　舍俗归出家</p>
<p>　净心既出家　　深乐大师教</p>
<p>　我证阿罗汉　　具六大神通</p>
<p>　大德而我今　　断除诸结缚</p>
<p>　当入于山窟　　方欲而受终</p>
<p>　当有碜毒蛇　　来堕我身上</p>
<p>　此时我归寂　　是为证涅槃</p>
<p>　诸德我思惟　　先身所造业</p>
<p>　受无量果报　　所作业不亡</p>
<p>　此近将苾刍　　对大僧伽众</p>
<p>　于无热恼池　　说斯先业报　</p>
<p>尔时诸耆宿苾刍。告具寿贤子曰。具寿近将。已说业报。次至具寿说。于时贤子即说颂曰</p>
<p>　昔时极饥俭　　大怖皆幽闇</p>
<p>　时有五百人　　求乞而济活</p>
<p>　我为众中首　　而与作导师</p>
<p>　彼乞得食已　　咸来奉于我</p>
<p>　或精或粗食　　常济供承我</p>
<p>　不怀诸恶意　　依我教而住</p>
<p>　时有人在市　　持煎饼而卖</p>
<p>　我即强夺取　　走出于市外</p>
<p>　冲突向前走　　饼主随后逐</p>
<p>　我便迅疾去　　莫能擒得我</p>
<p>　急渡于大河　　一边而安住</p>
<p>　四面遥顾望　　不见有人来</p>
<p>　欲餐其煎饼　　多腻甚精味</p>
<p>　我作如是念　　今日应饱满</p>
<p>　时有大威仙　　急来于我所</p>
<p>　是大独觉尊　　诸根甚寂静</p>
<p>　我便作是念　　贫苦最为楚</p>
<p>　由先不修福　　今获饥穷报</p>
<p>　今宜精味饼　　奉施此沙门</p>
<p>　宁可受饥死　　不用贫苦活</p>
<p>　便发志诚心　　深生清净意</p>
<p>　即持其煎饼　　奉上胜福田</p>
<p>　大师受我施　　对我前而食</p>
<p>　欲哀愍我故　　便升于虚空</p>
<p>　我即合掌礼　　愿我无穷报</p>
<p>　当生大豪族　　颜色得端严</p>
<p>　如是大德类　　愿常得相遇</p>
<p>　彼所证获法　　我亦当开悟</p>
<p>　由此善根故　　多受诸快乐</p>
<p>　天上及人趣　　端严甚光悦</p>
<p>　天上及人间　　受胜大王报</p>
<p>　由斯施业故　　不曾生恶趣</p>
<p>　复由残业报　　今于最后有</p>
<p>　得生大豪族　　释迦种望城</p>
<p>　于此后生中　　而处于人身</p>
<p>　虔奉释师子　　无上等正觉</p>
<p>　大德佛世尊　　来过亲族时</p>
<p>　我与诸亲眷　　舍俗而出家</p>
<p>　我先所有愿　　今皆已圆满</p>
<p>　证获阿罗汉　　寂静清凉处</p>
<p>　王种而出家　　是其佛种族</p>
<p>　于无热恼池　　说斯先业报　</p>
<p>尔时诸耆宿苾刍。告具寿贤盐曰。具寿贤子。已说业报。次至具寿说。于时贤盐即说颂曰</p>
<p>　拘留孙佛时　　有造彼佛塔</p>
<p>　时我为佣力　　常与他雇作</p>
<p>　作此塔之时　　我频出恶语</p>
<p>　何用斯大塔　　岂有得成期</p>
<p>　塔宜微小作　　不应广费损</p>
<p>　省功无忧恼　　而得速成就</p>
<p>　由斯口业故　　说此粗恶言</p>
<p>　临终既命过　　堕于地狱中</p>
<p>　地狱业报尽　　于其所生处</p>
<p>　颜色极丑陋　　人众皆弃贱</p>
<p>　迦摄波佛时　　为雄拘罗鸟</p>
<p>　依波罗痆斯　　半道大林中</p>
<p>　其世大明灯　　苾刍众围绕</p>
<p>　我出和雅音　　于上右飞绕</p>
<p>　我凡见佛众　　而行乞食时</p>
<p>　出时及入时　　常与右飞绕</p>
<p>　由斯善根故　　得生于人趣</p>
<p>　虔奉调御士　　无上等正觉</p>
<p>　释迦师子法　　而得为出家</p>
<p>　证悟阿罗汉　　至寂清凉处</p>
<p>　于诸妙教中　　佛记我为最</p>
<p>　多闻持法则　　善音常演畅</p>
<p>　四众来我所　　听闻我说法</p>
<p>　天及诸有情　　无不皆钦仰</p>
<p>　先作善业少　　为恶业极甚</p>
<p>　今获其果报　　当知业不亡</p>
<p>　此贤盐苾刍　　对大僧伽众</p>
<p>　于无热恼池　　说斯先业报　</p>
<p>尔时诸耆宿苾刍。告具寿蜜性曰。具寿贤盐。已说业报。次至具寿说。于时蜜性即说颂曰</p>
<p>　昔于广严侧　　我为猴中主</p>
<p>　见多钵在彼　　我便持佛钵</p>
<p>　诸苾刍见唱　　世尊即告曰</p>
<p>　汝等诸苾刍　　勿暍不损钵</p>
<p>　即持大师钵　　将升于大树</p>
<p>　满盛白净蜜　　徐徐从树下</p>
<p>　捧持净蜜钵　　奉献大导师</p>
<p>　其中有虫故　　大师不为受</p>
<p>　我即诣一边　　观见而有虫</p>
<p>　拣择其虫已　　还持奉大师</p>
<p>　虽至如来所　　世尊亦不受</p>
<p>　由未作净故　　善逝不纳持</p>
<p>　我即以清水　　点净其蜜上</p>
<p>　以大至诚心　　奉施等正觉</p>
<p>　佛舒百福臂　　无比无等手</p>
<p>　持我献蜜钵　　与声闻众饮</p>
<p>　情怀大欣庆　　虔躬而合掌</p>
<p>　对此法王前　　舞蹈礼已去</p>
<p>　我愿舍命后　　得生于人趣</p>
<p>　常遇大导师　　恒持真妙法</p>
<p>　由此善根故　　遂获得人身</p>
<p>　敬奉事调御　　无上等正觉</p>
<p>　于释师子教　　得为作出家</p>
<p>　证获阿罗汉　　至寂清凉处</p>
<p>　备六大神通　　而此诸苾刍</p>
<p>　犹呼我蜜性　　名称福远闻</p>
<p>　常受尊敬重　　恒来供养我</p>
<p>　与诸苾刍众　　游行于人间</p>
<p>　至于旷野处　　大众咸遭渴</p>
<p>　我便心起念　　愿令获净蜜</p>
<p>　四方非人类　　知我心所愿</p>
<p>　各持大蜜器　　咸来施与我</p>
<p>　我见即便受　　乃至随意足</p>
<p>　充满苾刍众　　皆发胜上心</p>
<p>　我于猴生中　　为王供养故</p>
<p>　才舍傍生趣　　得践甘露地</p>
<p>　我先所有念　　及曾发深愿</p>
<p>　虔心奉大师　　所作皆成办</p>
<p>　此是我所念　　先为善业因</p>
<p>　今受其果报　　微妙极受乐</p>
<p>　此蜜性苾刍　　对大僧伽众</p>
<p>　于无热恼池　　说斯先业报　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>