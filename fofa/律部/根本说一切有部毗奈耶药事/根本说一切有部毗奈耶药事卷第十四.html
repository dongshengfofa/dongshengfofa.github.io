<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>根本说一切有部毗奈耶药事卷第十四</p>
<p>　　　　大唐三藏义净奉　制译</p>
<p>尔时大王。见彼女人如风而去。心生怕惧。告彼门师婆罗门曰。所应作者。悦意已走。其婆罗门白言。大王已得成就灾厄已除。于时悦意在于空中。复更思惟。我今于此。受诸苦恼。皆由彼仙。若到仙所。须说此事。我身为汝。遭大苦难。作是念已。即至仙所。礼已。白仙人曰。我为大仙向人说故。遂被系缚。为人爱欲迷乱至死。复白仙人曰。若善财相觅。取我指镮。而授与之。报如是言。我之住处。道路极崄。幸当回去。更不须来。若不肯回。愿仙略视道路。于此北界。有三黑山。度此山已。更有三山。复更有三山。度九山已。有雪山王。山北复有黑山。山下水流。复有佉达罗。伊沙陀罗。金刚藏。欲色山。乌俱得迦。伊伐得迦。阿鼻缚那。彼木山那等诸山。过此山已。即入佉那罗山。山下有窟。入此窟中。入已。有大石柱。登柱上已。被鹿皮而住。当有一鸟王。来拨汝去。得过诸山。从此出已。多有诸色。于槎或作。人形羊形。羖羊形复至一窟。名宾伽罗。中有水流如粖。其中有大蟒蛇。速疾走来。汝须存意。极大超越。其槎中间。有恶鸟来。当须射破复有槎。如两牛相斗可打角破。便当进路。或复途槎。以铁为人。手持铁刀。形貌可畏。亦须打破。然即进路。复有槎。形如药叉相</p>
<p>其药叉铁口。汝若见之。以铁钉钉额。复逢一井。名曰猛转。当须手执于杖过之。若逢头及眼黄色药叉。当须杖刀之而过。又多度水。里有蛟龙。其水名曰能伽。婆腾伽。多波儞。波登只。指多啰。呜嚧驮儞河。阿萨儞。阿施尾沙。毗陀诺儞等河。其能伽河。有药叉女。常为居住。名曰俱波。婆腾伽河。无人能住。多波儞河。多有蛟龙。指多啰河中欲色。呜嚧驮儞河。紧那罗婢居止。呵萨儞河中。紧那罗新妇住。阿施尾沙河中。有种种色蛇。毗陀河水。甚浊秽恶。若度能伽河时。意存勇健。若度婆腾伽河。心须超越。若度多婆那河。闭口而度。若度指多罗河时。作种歌唱。若度乌嚧驮那河。心须正定。若度呵萨那河时。默然勿语。若度阿施尾沙河时。当作禁毒蛇咒已度。若度那陀那河。手持利剑。割藤而度。如是度过此等河已。有五百药叉。守当开门。汝须勤勇。必莫畏之。此是紧那罗王城。说是语已。礼仙之足。腾空而去</p>
<p>尔时善财童子。平定外国怨已。却还那布罗城。是时善财。才息定已。即拜父王。对面而坐。父王便已爱念之语安慰善财。善财答曰。以父王威力。得安稳归。伐彼怨军。悉皆平定。仍将宝子。置立押官。依法输科。父王告言。我子有功。所作皆了。其善财童子。辞父王曰。欲归宫内。父王告曰。且住共食。白父王。我久不见悦意。今欲往看。王曰。今日且住。明当往看。又白父王。我要今日须看悦意。父王默然不对。是时童子即归本宫。乃见宫中。无有光彩。不见悦意。东西驰觅。作声唤曰。悦意悦意。汝今何在。诸宫共集。欲乱善财。然而身心如被箭射。专向悦意。频更重问。悦意何在。其时宫人。具说如上。善财童子闻已。甚大愁苦。宫人白言。今此宫中。更有胜者。幸除忧恼。于时善财。念知父王作无恩事。即往母边。礼足长跪。白言。阿娘。我今不见悦意。然而悦意。形貌端严。具多福德。今若不见。迷乱烧心。随彼趣方。我当求觅。若无悦意。生大苦恼。母曰。当为悦意遭命难苦。我放令去。问曰。此事云何。其母具说。善财知彼父王无恩。复问阿母。何方而去。母曰。悦意今向此山仙人法王住处。于时善财。为离悦意。苦恼啼泣。不觉唱言悦意。母又告曰。我此宫中。更有胜彼。何故忧恼。善财答曰。阿娘。此之宫人。我不爱乐。母以善言慰诱。烦恼更加。速起寻访。东西驰走。而作是念。可于得处更寻问。即往诣猎师所。问曰。汝先何处得悦意耶。猎师答曰。于彼山中。有仙人住。其处有池。悦意每来池中洗浴。我依仙人言教。系捉得来。时善财却回宫内。又作是念。今可往仙人所。取其消息。父王亦闻童子离别悦意。极大愁恼。欲往山中仙人之所。父王告曰。善财何为迷乱至此。我今为汝。更置最胜宫人。善财闻已。白言。我无悦意。不能在宫而住。尔时大王。即出严敕。令四衢道诸城门所。但有要路。皆令捉搦。莫放童子出城。善财为性。夜即省睡。我闻昼中五种之人。于夜省睡。云何为五。一者丈夫思妇。妇思丈夫。二者妇被夫嗔责。三者作贼之人。四者军将。五者苾刍精勤苦行时。我今当一。于时童子作是思惟。我若从门而出。父母必罪守门之人。作是念已。即取花鬘。置于幢上。无人守护门关之处。从此而去。至于城外。月初出时。善财向月啼泣。思想悦意。即说伽他。而告之曰</p>
<p>　月满能明夜　　亦是星中王</p>
<p>　毕星如眼爱　　亦如大导师　</p>
<p>谁见悦意眼如青莲。作是语已。渐行思念昔共悦意。游戏之时。逢其鹿獐。告曰。汝常食水草。无病游行。不同我苦。问曰。见我悦意耶。说已渐行。至一方所。乃见花果茂盛。有蜜蜂于花上食气。善财告言。青色无有垢。有金色相。在竹林间。两色妙身。见悦意不。说已复行。见一蟒蛇。告曰。汝是黑蛇。舌如树叶。张口及眼。俱有烟焰。我有欲火。亦复如是。无有毒心。见我悦意在于何处。说已次至一林。见百舌鸟。作其美声。告言。汝在诸鸟中尊游林树间。有紧那罗王女。名为悦意。眼发如青莲。汝今见不。说已次行至无愁树。名花间枝。华名吉利。树中之王。而告之曰。忆悦意时。心即迷闷。汝名无愁。我今合掌。令我无愁。由心迷乱。种种异言。次至仙人住处。赞仙人曰。身被树皮衣。常餐最上根。我今顶礼大仙师。幸请速报悦意处。是时仙人以安稳言。告善财。且坐。先言我见。面如满月。目类青莲。缘眉细长。犹如尽月。形貌可爱。人皆喜见。且餐根果。后当无恼。访觅不难。必无疑虑。说是语已。复告善财曰。然悦意去时。遗言相嘱。留此指镮。善财若来觅我。可与指镮。作是语已。复说险路。可报善财童子。道径极险难行。当须回去。若决不回。当视道路。是时仙人告童子曰。当知悦意作是嘱言。于此北方界。即有三重黑山。过已更有三重。复更有三重。过九山已。乃有雪山王。此山有药。采取以苏煎服。能无饥渴。多饶气力。性念能定。并取猕猴随其去处。以咒持之。并将弓箭及以明宝。合阿伽陀香药。能治蛇毒。复持三铁钉及筝。雪山王北。复有青山。乃至当报。善财作大威力。超越彼诸恶类。皆当损之。广说如前。依次而作。时善财既闻仙人说已。一依所告。次第而作。并持药咒。礼仙人足。退步而去。所须之事。皆悉已办。唯不得猕猴。却来仙所。时仙即与猕猴。尔时仙人复告善财。汝独一身。无有伴侣。何须苦觅彼悦意耶。定当舍命。善财白言。我决须觅。月在空行。谁为伴侣。亦如兽王。以牙爪力。亦无有伴。火能烧之。谁之为伴。纵我无伴。有何所防。若见大海。可即不入。若被蛇毒。可不疗治。夫大人者。精勤作事。若事不成。人无有过。尔时善财依悦意说。以诸药草咒法。过诸山河险难之处。直至紧那罗王城。时善财遥见彼城。异常胜妙。一切园苑。林茂端正。种种妙花。并诸杂鸟。池水流渠。又见无量紧那罗女。共来取水。于时善财。问诸女等。取水何用。答曰。王女名曰悦意。比在人间。身染人气。以水洗身。欲除人气。善财。更问女曰。此水为同一时泻浴为复前后依次与之。彼女答曰。次第泻之。善财便作是念。我今善得其便。此吉利指镮。安于瓶罐之中。信通悦意。善财即以指镮。默掷置一水罐之中。报彼女曰。可以此水。在前授与王女洗浴。是时紧那罗女便作是念。此必有缘。即在前泻水。王女顶上洗浴。然而指镮落在身上。是时悦意。即唤其女。问曰。汝将水来时。更有何人。答曰。我见一丈夫。具陈相状。然其悦意知是善财。令速藏隐。方便将入。莫使人见。依命将来。藏一处已。悦意往诣父王边。长跪白言。阿爷。若见善财。欲作何事。父王答曰。斩为百段。分为四聚。此既是人。何所堪用。悦意复白王言。若当是人。如何能到于此。时父王闻已。嗔遂止息。王作是言。若童子来至。可与一切庄严之具。多与财宝及千紧那罗女。并其汝身。悉皆奉与。于时悦意闻此语已。心大欢悦。喜乐遍身。即令善财严饰衣服。来见父王。尔时紧那罗王遥见善财。人相具足。形貌端严。人所喜见。心生怪愕。欲试伎艺。置大金柱。高七多罗树。又置七鼓。并七玄高。其善财童子。身是菩萨。若是菩萨。诸伎工巧。无不解者。凡有所作。天亦助之。不为障碍。即于王前。设大供养。吹笛。擘箜篌。弹笓笆。作种种音乐。并诸伎艺。空中诸天。亦皆助作。时善财童子。手执大刀。色如青莲。光彩晃耀。其王殿前。有多罗柱。王令善财。以刀截柱。如截佉多唎叶碎如油麻。以箭射彼金柱。七鼓。七玄高。皆悉穿过。身若须弥。不动不摇。空中诸天。及紧那罗等。皆大吼叫。尔时紧那罗王。见闻如此希异之事。心大惊愕。即令庄严一千紧那罗女。姿质面貌。一如悦意。王告善财曰。汝知何者是悦意耶。于时善财即发实言。说伽他曰</p>
<p>　悦意是树女　　我今极爱敬</p>
<p>　实言当速疾　　徐步向前行　</p>
<p>是时悦意不觉前行一步。紧那罗众白大王言。此之善财有人威力。精勤超越。具有形貌。共悦意相应。何须苦逼。不与悦意将。尔时紧那罗众。次第白王。令与悦意。其王即敕。依紧那罗法。左手持女。右手执金瓶。告言。童子。此之爱女。并千紧那罗女。侍从围绕。以赏为妻。王曰。人当无恩。必莫弃舍。亦不得更置妇人。时善财闻王教已。即共悦意。同归本宫。而为游戏。欢娱作乐。善财复于后时。思忆家眷。离别父母。愁忧苦恼。即共悦意。平论斯事。君欲如何悦意。即为启父王知。王曰。任汝共善财。相随而去。莫行错误。人多诈诳。是时父王作诫敕已。即与金银真珠等种种杂宝。而为资遣。是时善财。以紧那罗力。速疾还诣那布罗城当入城时。由紧那罗作种种香气。遍满城内。父王闻善财来。敕令作诸鼓乐。扫洒城邑。除瓦石砂砾。皆令鲜洁。作诸音乐。悬缯幡盖。烧众名香。散诸妙花。善财共诸百千眷属围绕。入那布罗城。止息已持诸珍宝。往诣父王所。礼足已面前而坐。向紧那罗事。具如上说</p>
<p>尔时父王。知其威力第一超越。即与灌顶。建立王位。时善财便作是念。我共悦意。为夫妻故。今得绍灌顶王位。自知过去因缘。得如是福报我今须更胜于昔时。行于布施。作诸福业。作是念已象阁城中。十二年内。依彼俗法。置祭祀堂。佛告大王。我于尔时名善财童子者。莫作异见。即我是身。当于尔时行菩萨行。名善财王。我为悦意故。精勤威力。第一超越。既得见已。于十二年中。置祭堂。依法祭祀。岂我唯此舍施福业。而证无上菩提。而更修余福业。积集善根故。正信因缘故。而证无上正等菩提</p>
<p>佛言。复次大王。我为求无上菩提故。而行慧施。作诸福业。大王谛听。乃往古昔。于尾施缚城有王。名曰尾施婆蜜多。正绍王位。以法化世。其国人民。丰乐安隐。无诸诈伪。贼盗疾疫。牛羊稻蔗。在处充满。其王正信。能利自他。爱念国人。慈心相向。后于异时。共妃游戏。欢娱未久。遂即有娠。十月满已。诞生一子。形貌端严。众相具足。人所喜见。作生日会。为立名号。共相议曰。此是尾施缚蜜多王子。应与名曰尾施缚多罗。授八乳母。广如余说。如莲在水。速时长大。即令入学。历数算计。工巧伎艺。王法之事。及以调马。种种相法等。悉皆成就。广如余说。尔时王子性怀贤善。真实净心。自利利他。心常慈愍。爱念世人。能行一切无余之施。既闻常施。心无间断。不问远近。贫乏之人。皆来求乞。索者施与。皆令心足。然而菩萨复于后时。欲出观望游戏园林。七宝璎珞庄严其体。又身被鹿皮。乘骑辇舆。击大鼓乐。速趁而行。欲入苑中。时有一婆罗门。赞王子曰。刹利童子。大胜威力。即说颂曰</p>
<p>　无量人众集　　仁有大名闻</p>
<p>　此辇应行施　　施与堪施人　</p>
<p>尔时王子。心生欢喜。速疾而下。以此宝辇。施彼婆罗门。而说颂曰</p>
<p>　我本舍此辇　　欢喜而能施</p>
<p>　愿我舍三界　　速证妙菩提　</p>
<p>复于异时。王子出城。游行园苑。以宝庄严白象。如白莲华。亦如雪山象。有种上相。亦如帝释之象。以自相好而严其质。功德显现。其象日日增长。于诸象中。而为最胜。太子共诸亲友眷属围绕。亦如众星而圆明月。三春届节。百卉敷荣。茂林清池。花鸟交映。孔雀鹦鹉。鹅雁鸳鸯。杂类哀鸣。群飞合响。太子于时有边境国王。知王子游时。与诸婇女于芳园所。随处周旋。欢喜嬉戏。乐行布施。令婆罗门速来乞象。其婆罗门至王子所。作美妙言词。说伽他曰</p>
<p>　天人闻好施　　美妙遍诸方</p>
<p>　施我所乘象　　今正是其时　</p>
<p>尔时王子闻斯语已。心即欢喜。速从象下。而为奉施。复以伽他。而发愿曰</p>
<p>　愿我舍此象　　喜施婆罗门</p>
<p>　如是舍三界　　速证妙菩提　</p>
<p>尔时群臣来奏王曰。外境怨国遣婆罗门。来乞王子所乘最胜之象。今已施彼。大王闻已。极生嗔恚。即唤王子。种种呵责。令其出国。其王子闻父责已。作是思惟。即说伽他曰</p>
<p>　我修菩萨行　　慈摄苦众生</p>
<p>　已着坚固甲　　舍斯最胜象</p>
<p>　家中一切物　　随力皆行施</p>
<p>　要心练行林　　决定当须作</p>
<p>　舍家修苦行　　当诣练行林</p>
<p>　不作如斯语　　岂有施于人　</p>
<p>菩萨作是语已。即到妃边。告言。贤首。所有财物。皆须布施。可入山林。修其苦行。具如前说。其妇闻已。恐于太子。有别离忧。合掌白言。贤子。我身男女。愿亦相随。山林中住为修道。我亦不忍一念之中。而能相离。以妙伽他。答太子曰</p>
<p>　如雪无有月　　大地无苗稼</p>
<p>　如林涸无水　　妻无夫亦然　</p>
<p>菩萨告曰。我等必有相离。一切世间。必有离别。况汝女性。报身柔软。食饮卧具。皆须细美。在苦林中。唯敷草地。每餐根果。以达彼草。披掩其身。妻曰贤子。虽闻此苦。心亦不退。菩萨答曰。此之誓愿。常念莫忘。尔时王子即诣父王。顶礼合掌。以伽他白言</p>
<p>　愿父忏摩我过失　　施象与彼婆罗门</p>
<p>　缘此责我往山林　　当愿库藏常增长　</p>
<p>尔时大王闻此语已。声嘶哽咽。不忍离苦。抱王子颈。爱言告曰。愿子回住。更勿广施。菩萨以伽他答曰</p>
<p>　我若复回住　　大地及诸山</p>
<p>　身及妻奴施　　此心终不改　</p>
<p>尔时王子说此语已。跪辞父王。共诸妻子眷属。前后围绕。城中之人。皆大烦恼。咸送太子出城。百千眷属。皆乘辇舆。随逐太子。送出城外。诣苦行林。时有一人。闻城中人众一时大哭。怪而问曰。是何啼哭之声。众人告曰。汝可不知。此城王子苏达那。被流出境。然而王子立性。爱乐布施。大王治责。今欲入山林中。缘此城内人民啼泣</p>
<p>尔时太子依法言别。以颂告诸人曰</p>
<p>　一切恩爱久共处　　时至命尽会别离</p>
<p>　路宿树下且随飞　　妻子眷属皆如是</p>
<p>　汝等当知法如是　　世间皆有别离忧</p>
<p>　当复专趣所作事　　安住不动喻须弥　</p>
<p>尔时王子渐行去城。三十余里。有一婆罗门。来告王子。刹帝利。我故从城出已。行三十余里。复以伽他。告王子曰</p>
<p>　我闻好施名故来　　于此道路极疲劳</p>
<p>　欲令成就施本愿　　愿汝速证妙菩提　</p>
<p>尔时王子妃闻斯语已。出不忍言。以颂答曰</p>
<p>　汝婆罗门极恶人　　被出山林由不放</p>
<p>　可无少慈于我等　　王子失位并由斯　</p>
<p>尔时菩萨告妃言。贤首。汝莫于婆罗门作粗恶言。颂曰</p>
<p>　若无此等求财者　　何处更有证菩提</p>
<p>　于六波罗施最胜　　从斯行六证菩提　</p>
<p>尔时菩萨心生欢喜。即以车辂。施婆罗门。而说颂曰</p>
<p>　破我悭恚流　　施辂婆罗门</p>
<p>　犹如大仙转　　得成无漏法　</p>
<p>尔时王子施车辂已。心生欢喜。携抱男女。渐进而行。远至苦行林中。既到林已。身心欢喜。而修苦行。后于异时。夫人于山谷中。采觅花果去后。尔时天帝释。观见菩萨在苦行林中。为欲试菩萨故。化作一婆罗门。于王子所赞言。大胜刹帝利童子。愿听我言。即以伽他。而说赞曰</p>
<p>　端严族姓子　　独在山林中</p>
<p>　汝爱之男女　　速持施我来　</p>
<p>是时婆罗门说此语已。尔时王子爱念子故。一念思惟而住。其婆罗门又复告曰。刹帝利。我闻汝名。能施一切。求者皆与。愿以二子施与我来。何假思惟。而说颂曰</p>
<p>　地上及虚空　　皆闻好行施</p>
<p>　汝今应速舍　　满我所求心　</p>
<p>尔时菩萨答曰。纵舍自身。由故不吝。况舍男女。我今思惟。别有私念。即持儿女。施与婆罗门。而说颂曰</p>
<p>　我今舍此子　　快乐住山林</p>
<p>　不共母筹议　　怨恨生忧苦</p>
<p>　莫令人有语　　童子坚固心</p>
<p>　舍子不舍身　　恐人生谤议　</p>
<p>婆罗门曰。刹帝利童子。此亦不然。汝生于王族。大地普闻。哀愍众生。常行慈施。尚以香象。施沙门婆罗门。于诸贫乏下贱之人。常能摄受。求者满足。不令空过。我既远来。勿令无益。速调心马。幸无退转兴别异心。使我所求。不令空度</p>
<p>尔时菩萨闻婆罗门语已。而复思惟。为爱子故。迷乱其心。而说颂曰</p>
<p>　我今持爱子　　施与婆罗门</p>
<p>　彼生于苦恼　　皆由爱别离</p>
<p>　我今若不与　　苦行无由成</p>
<p>　宁遭此别离　　必令求满足　</p>
<p>尔时菩萨专于一心。决定当舍。即说颂曰</p>
<p>　人中大苦海　　有情皆被溺</p>
<p>　能渡甚为难　　誓作于舟筏　</p>
<p>菩萨说已。颜容怡悦。以右手携儿。左手持女。施与婆罗门。是时男女。举目盈流。悲啼哽咽。菩萨施已。复发誓言</p>
<p>　愿我施男女　　直趣菩提路</p>
<p>　誓救诸众生　　速超生死海　</p>
<p>尔时菩萨施此儿女。作是言已。于时大地。六种震动。为地动故。于山林中。所有修寂之人。皆生惊愕。互相谓言。今此地动。有何因缘。时有仙人。是婆悉吒种族。善能占相。告诸仙曰</p>
<p>　林中小儿食果水　　见令众人心喜悦</p>
<p>　在苦海中求出离　　菩萨舍子大地动　</p>
<p>尔时二子。知父施与婆罗门已。悲咽泣泪。礼父双足。合掌白言</p>
<p>　我等不见母　　今将施与彼</p>
<p>　愿暂别慈母　　随父施他将　</p>
<p>尔时菩萨为爱念故。流泪满目。抱儿女颈。以颂告言</p>
<p>　我心于汝甚怜爱　　不是无慈坚固心</p>
<p>　当为利益于人天　　舍施汝等善喜见</p>
<p>　我为无上菩提故　　求证涅槃安乐处</p>
<p>　为拔苦海诸有情　　愿救当离轮回苦　</p>
<p>是时二子。知父决定施已。作悲噎声。合掌白言。父今决定舍施与他。阿娘来至。唯愿白言。于父母处。并乞忏摩我等幼小。愚痴无识。多有愆犯。或时出语。不顺恭敬。斯多过失。愿见容恕。语已礼足。右绕三匝。逐彼渐行。思父所言。频见回顾</p>
<p>尔时菩萨思恋儿子。出言慈爱。回入草室。即发无上菩提大愿。又子出时。三千大千世界。六种震动。空中诸天。皆发大声。说伽他曰</p>
<p>　大士要心施　　决成无上事</p>
<p>　施男并舍女　　坚心无退屈　</p>
<p>尔时诸天说是语已。其母持根果欲归。又见地动。更加匆速。时有一天。变作母师子。守捉要路。不令得过。恐障菩萨利益之事。为一切有情。而行布施。妃告母师子曰</p>
<p>　汝是兽王妻　　何因守捉路</p>
<p>　我若贞于夫　　愿汝速开道</p>
<p>　汝是兽王妻　　我是人王妇</p>
<p>　依法为姊妹　　汝急开其道　</p>
<p>是时师子复本天形。即避其道。妃见恶相。一念思惟。如天鬼神。及林中声。我之居处。必有灾怪不祥之事。即说颂曰</p>
<p>　我今眼目瞤　　怪乌作怪声</p>
<p>　必有别离苦　　子今存与亡</p>
<p>　复见大地动　　身心更不安</p>
<p>　定当失二子　　忧心若火然　</p>
<p>既作如是种种恶相。欲至住处。遍观瞻视。不见二子。心即迷乱。处处寻求。又便作是念。应于余处。共诸虫鸟。而作喜乐。或应室内眠卧。先诣室中。唯见太子。合掌白菩萨曰。某童子等。身今何在。菩萨告曰。有一婆罗门。来从我乞。然而童子。与彼人将。幸愿随喜。是时慈母闻已。如兽被毒箭。迷闷躄地。如鱼离水。宛转生苦。亦如牛等失子悲啼。哀声不绝。而说颂曰</p>
<p>　我子面如花　　手软逾莲叶</p>
<p>　未曾经苦事　　爱子今何去</p>
<p>　当共兽儿游　　性直如獐鹿</p>
<p>　我子今何在　　谁将汝驱役</p>
<p>　哽咽从他行　　悲啼身受苦</p>
<p>　去时不见汝　　谁知生别离</p>
<p>　于此山林内　　每餐花果根</p>
<p>　忍饥寒事他　　今遭斯苦厄</p>
<p>　舍父母亲恋　　眷属亦违离</p>
<p>　皆由彼恶人　　令子受辛苦</p>
<p>　汝生刹帝利　　今时奉事谁</p>
<p>　昼夜被驱驰　　众苦恒缠迫</p>
<p>　由于过去罪恶业　　曾令有情爱别离</p>
<p>　我若常行真实言　　一切众生起平等</p>
<p>　以此真实誓言故　　世世常无生别离</p>
<p>　唯愿二子脱卑身　　速证涅槃安乐果　</p>
<p>尔时慈母。见子所种树木。更怀愁恼。抱树啼泣。复为言曰</p>
<p>　斯等丛林及花药　　皆是我子身营理</p>
<p>　丛林花药独敷荣　　唯我与尔咸枯悴　</p>
<p>复次渐行。见诸兽子。亦以悲啼。叙而言曰</p>
<p>　汝常与子游　　喜乐情无间</p>
<p>　子今何处去　　苦恼而求觅　</p>
<p>太子夫人于子去处。四顾观望。山崖崄峻。路绝人行。母更悲啼。以伽他告曰</p>
<p>　鞭杖以驱将　　路崄山崖峻</p>
<p>　逼迫令进前　　婆罗门少慈</p>
<p>　哽噎咽喉破　　叫呼胸吐血</p>
<p>　犹如兽惊走　　足软若为行　</p>
<p>尔时菩萨见彼愁苦悲啼不绝。即为方便。种种劝喻。说伽他曰</p>
<p>　我无嗔恚心　　便将二子施</p>
<p>　利益有情故　　难舍而将舍</p>
<p>　我子及眷属　　难舍今已舍</p>
<p>　当招大人果　　无上妙菩提</p>
<p>　我今誓舍子　　为求解脱故</p>
<p>　车辂并妻子　　施与一切人　</p>
<p>其妻闻菩萨语已。心住坚固。合掌白菩萨曰</p>
<p>　我无障碍意　　莫生于异心</p>
<p>　若欲将我施　　随意勿生疑</p>
<p>　割爱舍亲眷　　至愿求菩提</p>
<p>　所求愿满足　　拔济救群迷　</p>
<p>尔时帝释天王心生怪异。然而菩萨勤修练行。为欲止息助成立故。于其夜分。将无量诸天。前后围绕。到于菩萨所居之处。虚空中住。照曜山林。周遍赫奕。而皆大明。告菩萨曰。世人愚痴。狂迷自乱。尔时天帝释说此说已。又作是念。然而菩萨有一妃。供给侍怙。若无斯一。甚为辛苦。我亦方便。必须求取。作是念已。到菩萨边。化为婆罗门。白菩萨曰</p>
<p>　汝妻众相具　　于夫志贞洁</p>
<p>　手持豪姓妹　　可赐婆罗门　</p>
<p>尔时菩萨妻答曰</p>
<p>　无羞多贪人　　婆罗门下劣</p>
<p>　习性行非法　　坏我贞洁心　</p>
<p>尔时菩萨。慈心瞻视观察。其妻即答曰</p>
<p>　我不惜其身　　亦不自求乐</p>
<p>　若我随彼去　　谁能奉事君　</p>
<p>菩萨答曰。我甚惜汝。为求无尽之法。当随我意。可逐斯人。纵令汝去。我身当死。亦须发誓行施。说已欢喜。便自思惟。此是最后舍妻。心无执缚。即手持妻。施与婆罗门。告曰</p>
<p>　专须供给此尊人　　纯直心行身调善</p>
<p>　我爱此妻甚珍重　　婆罗门愿哀纳受　</p>
<p>尔时王子为求菩提故。当舍妻时。地六震动。其妻哽咽。随逐婆罗门。既失男女。复离贤夫。苦中生苦。愁毒缠怀。说伽他曰</p>
<p>　我先作是业　　无始恒相续</p>
<p>　如牛失犊苦　　我苦过于是　</p>
<p>其王子妻作是语已。尔时天帝释还复本形。告其妻曰。我非是人。亦非婆罗门。我是帝释。能伏阿修罗。为欲成就菩萨大愿无上菩提。哀愍有情。其菩萨妻。闻天帝释语已。踊跃欢喜合掌白言</p>
<p>　天帝愿我子　　得离奴婢身</p>
<p>　为作善因缘　　遣向父王所　</p>
<p>说此颂已。时天帝释至菩萨所。左手持妻。白菩萨曰</p>
<p>　此妻回与汝　　任意充供侍</p>
<p>　幸勿转与人　　受寄将余用　</p>
<p>时彼婆罗门所将二子。帝释迷惑。令向菩萨父王国中。然婆罗门常避其国。由帝释故。不觉至彼城中。而卖王孙。城内群臣见王孙已。启白王曰</p>
<p>　我等见王孙　　儿孙及女孙</p>
<p>　随逐婆罗门　　于此城中卖　</p>
<p>王闻此已。心闷迷乱。良久醒已。时王即敕左右臣曰。卿等速即将见。臣等依命将至。时有一臣。先抱儿来。直见大王。王见孙子身体瘦弱。垢秽异常。衣裳破坏。迷闷躄地。诸臣扶坐。复告臣曰</p>
<p>　在于山林中　　犹常乐布施</p>
<p>　卿等可速唤　　我子并新妇　</p>
<p>尔时帝释礼菩萨已。退还本宫。国内一切人民。皆往请菩萨。却归本国。若王本国建立为王。时彼菩萨具一切施。所有沙门婆罗门。贫穷孤独。亲友之人。来乞求者。皆悉施与。修无量福业。说伽他曰</p>
<p>　为求菩萨者　　广博能施与</p>
<p>　刹利婆罗门　　毗舍首陀等</p>
<p>　金银珍宝物　　及以诸璎珞</p>
<p>　奴婢并仆从　　施与持戒人</p>
<p>　所有妻儿等　　奉施婆罗门</p>
<p>　斯人获其报　　今世及后世　</p>
<p>尔时佛告大王。然于彼时。名曰尾施缚多罗王。能施一切沙门婆罗门。诸贫穷乞丐。亲友眷属。作种种布施。修无量福业者。大王。莫作异见。即我身是。我于彼时。能行布施。修无量福业。发无上菩提愿。大王。非唯作此布施福力。而证菩提。由我正信。善根积集。功德因缘。更修无量福故。而证菩提。复次大王。我为求无上菩提故。而行布施。修诸福业。大王。乃往古昔。于婆罗痆斯大城。有王名曰梵德。正绍王位。以法化世。人民炽盛。国土丰乐。无诸诈伪。贼盗疾疫。牛羊稻蔗。在处充满。复于异时。相师占候。于此境内。十二年中。天时亢旱。其梵德即击鼓宣命曰。所在国中人等。普告令知。相师占候于十二年中。无雨亢旱。汝等若有十二年粮者任住。如若无者。可往饮食充足之处。后丰熟时。还来境内。当于尔时。城中有一长者。名曰散弹。甚大富饶。多诸财物。受用等事及诸珍宝。牛羊稻蔗。广大充满。如毗沙门王。然而长者。既闻王命。即命当库之人。告曰。丈夫。汝知我库藏之中。有十二年粮不。守库人曰有。长者即共眷属安心而住。自余人等粮食不办。皆归丰熟之国。若无佛出世。当有独觉。在于人间。怜愍有情贫穷之类。于时独觉在于旷野林中。为人应供。后于一时。其婆罗痆斯。在一方所。有五百独觉居止。复于一方更有五百独觉居住。尔时五百独觉。即以食时。持钵往诣散弹长者家乞食。斯独觉等。告长者曰。汝能于十二年中。饭食供养五百出家之人耶。长者答曰。待我须问当库之人。长者即问当库人曰。丈夫可有粮食。得我眷属。并五百出家人。于十二年。用足已不。答曰有。是时长者即请独觉。十二年中。饭食供养。食讫去后。复有五百独觉。诣长者家告曰可能于十二年施我等五百出家之人饼食耶。长者白言圣者。我已一度请讫。何劳重来。诸独觉等告长者曰。前来者别。我等适至答曰圣者。待我问知库人。长者告知库人曰。丈夫。我等所有眷属。及出家人。十二年中。供给粮食足不。答曰足其长者即请五百独觉。并前五百十二年中饼食供养。长者复问圣者。每日何时当食。独觉告曰。我等常于日午时食是时长者即造一住处。每日依时。请千独觉。就寺而食。然而长者问独觉曰。圣者。尔时饥俭。何当降雨。答曰。今可降雨。长者复白言。我之种子。今可种不。答曰任意。长者既蒙实告。所有一切。并皆入出。时天帝释观见斯事。便作是念。此人供养一千独觉。施中最尊施中无过。其散弹长者。我须助成功德。作是念已。帝释天王。应时乃降天雨。其种谷子。变生瓠芦。其农作之人。来问独觉。圣者。我之种子生苗稼。并是瓠芦。不审云何。答曰。汝但溉灌。其人即去。依时溉灌。乃生花果。一一华果。大如瓠芦。或如大瓮。其耕种人。即以斯事。复来启白。圣者曰。汝莫辄损。时至自开。后时成熟。其果自劈。随其种类之子。于中皆满。饥俭自除。变为丰熟。处处人物。皆悉来投婆罗痆斯有远避饥俭之者。却来投此城中。于时长者。常以香美饮食。供养千圣独觉。说伽他曰</p>
<p>　聪明证悟心　　身语亦寂静</p>
<p>　常施于斯等　　无漏应供者</p>
<p>　神通兼变化　　端严有名称</p>
<p>　无畏之人食　　眷属并身乐</p>
<p>　施与应供人　　具足持净戒</p>
<p>　所种安乐业　　此世并来世　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>